pr.1	Inmortale nihil mundi conpage tenetur, 
pr.2	Non orbis, non regna hominum, non aurea Roma, 
pr.3	Non mare, non tellus, non ignea sidera caeli. 
pr.4	Nam statuit genitor rerum inreuocabile tempus, 
pr.5	Quo cunctum torrens rapiat flamma ultima mundum. 
pr.6	Sed tamen innumeros homines sublimia facta 
pr.7	Et uirtutis honos in tempora longa frequentant, 
pr.8	Adcumulant quorum famam laudesque poetae. 
pr.9	Hos celsi cantus, Smyrnae de fonte fluentes, 
pr.10	Illos Minciadae celebrat dulcedo Maronis. 
pr.11	Nec minor ipsorum discurrit gloria uatum, 
pr.12	Quae manet aeternae similis, dum saecla uolabunt 
pr.13	Et uertigo poli terras atque aequora circum 
pr.14	Aethera sidereum iusso moderamine uoluet. 
pr.15	Quod si tam longam meruerunt carmina famam, 
pr.16	Quae ueterum gestis hominum mendacia nectunt, 
pr.17	Nobis certa fides aeternae in saecula laudis- 
pr.18	Inmortale decus tribuet meritumque rependet. 
pr.19	Nam mihi carmen erit Christi uitalia gesta, .\'.I 
pr.20	Diuinum populis falsi sine crimine donum. 
pr.21	Nec metus, ut mundi rapiant incendia secum 
pr.22	Hoc opus; hoc etenim forsan me subtrahet igni 
pr.23	Tunc, cum flammiuoma discendet nube coruscans 
pr.24	Iudex, altithroni genitoris gloria, Christus. 
pr.25	Ergo age! sanctificus adsit mihi carminis auctor 
pr.26	Spiritus, et puro mentem riget amne canentis 
pr.27	Dulcis Iordanis, ut Christo digna loquamur. 
1.1	Rex fuit Herodes Iudaea in gente cruentus, 
1.2	Sub quo seruator iusti templique sacerdos 
1.3	Zacharias, uicibus cui templum cura tueri 
1.4	Digesto instabat lectorum ex ordine uatum. 
1.5	Huius inhaerebat thalamis dignissima coniux. 
1.6	Cura his ambobus parilis moderaminis aequi, 
1.7	Ambos adnexos legis praecepta tenebant. 
1.8	Nec fuit his suboles, iam tum uergentibus annis, 
1.9	Gratius ut donum iam desperantibus esset. 
1.10	Sed cum forte aditis arisque inferret odores 
1.11	Zacharias, uisus caelo discendere aperto 
1.12	Nuntius et soli iussas perferre loquellas 
1.13	(Cetera nam foribus tunc plebs adstrata rogabat): 
1.14	\'Quem tibi terribilis concussit corde pauorem 
1.15	Visus, cum laeti sermonis gratia pla.cat? 
1.16	Nam me dimissum rerum pater unicus alto 
1.17	E caeli solio tibi nunc in uerba uenire 
1.18	Praecipit et cara tibi mox e coniuge natum 
1.19	Promittit, grandis rerum cui gloria restat, 
1.20	Plurima qui populis nascendo gaudia quaeret; 
1.21	Sobrius aeternum, clausum quem Spiritus ipsis 
1.22	Visceribus matris conplebit numine claro. 
1.23	Istius hic populi partem pleramque docendo 
1.24	Ad uerum conuertet iter, Dominmque Deumque 
1.25	Continuo primus noscet plebemque nouabit. 
1.26	Nomine Iohannem hunc tu uocitare memento.\' 
1.27	Olli confusa respondit mente sacerdos: 
1.28	\'Aemula promissis obsistit talibus aetas, 
1.29	Nec senibus fetus poterit contingere fessis, 
1.30	30 Quem deus auertens primaeuo in flore negauit.\' 
1.31	Haec trepidans uates; cui talia nuntius addit: 
1.32	\'Si tibi mortalis subolem promitteret ullus, 
1.33	Ad desperandum forsan cunctatio mentis 
1.34	Debuerat tardis haerens insistere uerbis. 
1.35	Nunc ego, quem dominus caeli, terraeque repertor, 
1.36	Ante suos uultus uoluit parere ministrum, 
1.37	Auribus ingratis hominis uisuque receptus, 
1.38	Supremi mandata Dei temnenda peregi. 
1.39	Quare promissis manet inreuocabile donum, 
1.40	Sed tibi claudetur rapidae uox nuntia mentis, 
1.41	Donec cuncta Dei firmentur munera uobis.\' 
1.42	Haec ait et sese teneris inmiscuit auris. 
1.43	Interea populus miracula longa trahebat, 
1.44	Quid tantum templo uellet cessare sacerdos. 
1.45	Progressus trepide numen uidisse supernum 
1.46	Nutibus edocuit, miserae et dispendia uocis. 
1.47	Inde domum remeat conpleto ex ordine uates 
1.48	Officio, amissamque leuant promissa loquellam; 
1.49	Nec dilata diu uenerunt munera prolis. 
1.50	Anxia sed uentris celabat gaudia coniux, 
1.51	Donec quinque cauam conplerent lumina lunam. 
1.52	Tunc maiora dehinc idem mandata minister 
1.53	Detulit ad Mariae dimissus uirginis aures. 
1.54	Haec desponsa suo per tempora certa propinquo 
1.55	Abdita uirgineis caste pubescere tectis 
1.56	Et seruare diem iussis permissa parentum. 
1.57	Ad quam tranquillum sermonem nuntius infit: 
1.58	\'Salue, progenie terras iutura salubri, 
1.59	Desine conspectu mentem turbare uerendo. 
1.60	Nam tua concipient caelesti uiscera iussu 
1.61	Natum, quem regnare Deus per saecula cuncta 
1.62	Et propriam credi subolem gaudetque iubetque. 
1.63	Hunc ubi sub lucem dederis, sit nomine Iesus.\' 
1.64	Ad quem uirgo dehinc pauido sic inchoat ore: 
1.65	\'Nullos conceptus fieri sine coniuge dicunt; 
1.66	Vnde igitur subolem mihimet sperabo uenire?\' 
1.67	Nuntius haec contra celeri sermone profatur: 
1.68	\'Virtus celsa Dei circumuolitabit obumbrans, 
1.69	Spiritus et ueniet purus, lectissima uirgo, 
1.70	- Ac tibi mox puerum casto sermone iubebit 
1.71	Magnificum gigni populis, quem credere sanctum 
1.72	Supremique Dei natum uocitare necesse est. 
1.73	Sic cognata tibi, sterilis quae credita cunctis, 
1.74	Zachariae coniux mortali germine nuper 
1.75	Aeuo defessis hausit miracula membris. 
1.76	Sextus adest mensis: parent sic omnia iussis/. 
1.77	Virgo dehinc: \'Domino famulam nunc ecce iubenti, 
1.78	Vt tua uerba sonant, cernis seruire paratam.\' 
1.79	Nuntius abscedens uacuis se condidit auris. 
1.80	Illa dehinc rapidis Iudaeam passibus urbem 
1.81	Zachariaeque domum penetrat grauidamque salutat 
1.82	Elisabeth, clausae cum protinus anxia prolis 
1.83	Membra uteri gremio motu maiore resultant. 
1.84	Et simul exiluit mater concussa tremore, 
1.85	Diuinae uocis conpleta est flamine sancto 
1.86	Et magnum clamans: \'Felix o femina, salue, 
1.87	Felicem gestans uteri sinuamine fetum. 
1.88	Vnde meam tanto uoluit Deus aequus honore 
1.89	Inlustrare domum, quam mater numinis alti 
1.90	Viseret? Ecce meo gaudens in uiscere proles 
1.91	Exultat, Mariae cum prima adfamina sensit. 
1.92	Felix, qui credit finem mox adfore uerbis, 
1.93	Quae Deus ad famulos magnum dignando loquetur r 
1.94	Illa trahens animum per gaudia mixta pudore 
1.95	Subpressae uocis pauitantia dicta uolutat: 
1.96	\'Magnificas laudes animus gratesque rependit 
1.97	Inmensi Domino mundi. Vix gaudia tanta 
1.98	Spiritus iste capit, quod me dignatus in altum 
1.99	Erigit ex humili celsam cunctisque beatam 
1.100	Gentibus et saeclis uoluit Deus aequus haberi. 
1.101	Sustulit ecce thronum saeuis fregitque superbos, 
1.102	Largifluis humiles opibus ditauit egentes.\' 
1.103	Tunc illic mansit trinos ex ordine menses, 
1.104	Ad propriamque domum repedat iam certa futuri. 
1.105	Iamque aderat tempus, quo iussum fundere partum 
1.106	Elisabeth uoluenda dies in luminis oras 
1.107	Cogeret. Ad partus famam collecta cucurrit 
1.108	Turba propinquorum, tum gaudia mira frequentes 
1.109	Concelebrant nomenque iubent genitoris habere. 
1.110	Abnuit hoc genetrix, sed Iohannes uocitetur 
1.111	Ingeminat. Placuit muti tunc iussa parentis 
1.112	Consulere, scriptoque rogant edicere nomen. 
1.113	Sed, pro mira fides, tabulis cum scribere temptat, 
1.114	Inplicitam soluit per uerba sonantia linguam. 
1.115	Mox etiam adsuetam penetrant spiracula mentem, 
1.116	Conpletusque canit uenturi conscia dicta: 
1.117	\'Concelebrent cuncti laudes gratesque frequentent 
1.118	Astrorum et terrae, pontique hominumque parenti, 
1.119	Visere quod uoluit propriamque absoluere plebem. 
1.120	En beat antiquam gentem cornuque salutis 
1.121	Erecto indulget Dauidis origine lumen. 
1.122	Hoc est, quod prisci cecinere ex ordine uates, 
1.123	Haec est illa salus, qua nos ex hostibus atris 
1.124	Eripit, ut iuste iusto seruire queamus. 
1.125	At tu, parue puer, sanctus dignusque profeta 
1.126	Dicere et Dominum mox praegrediere uiando 
1.127	Illius et populum duces per lumen apertum: 
1.128	Errorem per te spernent mortisque tenebras 
1.129	Abrumpent omnes, tua qui praecepta sequentur.\' 
1.130	Exhinc secretis in uallibus abdita semper 
1.131	Vita fuit puero, donec poscentibus annis 
1.132	Vatis ad officium pleno pubesceret aeuo. 
1.133	Interea Mariae sponso miracula mentem 
1.134	Sollicitant, manifesta uteri quod pondera uidit, 
1.135	Et secum uoluit, quanam ratione propinquae 
1.136	Dedecus obpressum celet thalamosque recuset. 
1.137	Talia tractanti torpescunt membra sopore 
1.138	Audiuitque Dei super horrida somnia uocem: 
1.139	\'Accipe coniugium nullo cum crimine pactae, 
1.140	Spiritus inpleuit sancto cui uiscera fetu. 
1.141	Hanc cecinit uates uenturam et uirgine prolem, 
1.142	NOBISCVM DEVS est nomen cui.\' Protinus ille 
1.143	Haec praecepta sequens seruat sponsalia pacta. 
1.144	Sed tum forte nouo capitum discussio censu 
1.145	Caesaris Augusti iussis per plurima terrae 
1.146	Describebatur; Syriam tunc iure regebat. 
1.147	Quirinus, proprios cui tota per oppida fines 
1.148	Edebant populi, uires nomenque genusque. 
1.149	Urbs est Iudaeae Bethleem, Dauida canorum 
1.150	Quae genuit, generis quae censum iure petebat. 
1.151	Edidit hic Mariam Dauidis origine Ioseph 
1.152	Desponsamque sibi scribens grauidamque professus. 
1.153	Hospitio amborum Bethleem sub moenibus urbis 
1.154	Angusti fuerant praeparua habitacula ruris. 
1.155	Illic uirgo nouo conpleta in tempore fetu 
1.156	Soluitur et puerum ueteri cunabula textu 
1.157	Inuoluunt durumque datur praesepe cubili. 
1.158	Circa sollicitae pecudum custodia noctis 
1.159	Pastores tenuit uigiles per pascua laeta. 
1.160	Ecce Dei monitu uisus discendere caelo 
1.161	Nuntius, at subitus terror tremefacta pauore 
1.162	Prostrauit uiridi pastorum corpora terrae. 
1.163	Talis et attonitis caelo uox missa cucurrit: 
1.164	\'Ponite terrorem mentis, mea sumite dicta, 
1.165	Pastores, quibus haec ingentia gaudia porto. 
1.166	Nam genitus puer est Dauidis origine clara, 
1.167	Qui populis lucem mox laetitiamque propaget. 
1.168	Hoc signum dicam, puerum quod cernere uobis 
1.169	Iam licet inplentem gracili praesepia uoce.\' 
1.170	Talia dicenti iunguntur milia plebis 
1.171	Caelestis cunctique Deum laudantque rogantque, 
1.172	Talis et uniti uox agminis aera conplet: 
1.173	"Gloria supremum comitatur debita patrem; 
1.174	In terris iustos homines pax digna sequetur." 
1.175	Et simul his dictis caeli secreta reuisunt. 
1.176	Pastores propere ueniunt puerumque iacentem 
1.177	Praesepis gremio cernunt; post inde frequentes 
1.178	Dispergunt late celeris uaga semina famae. 
1.179	Mirantes laudant, laetantes constipuerunt, 
1.180	Omnia nocturnis monitis quod uera recurrant. 
1.181	Viderat octauam lucem puer, ecce recidi 
1.182	Ad morem legis nomenque aptare necesse est. 
1.183	Inpositumque illi est, monitis caelestibus olim 
1.184	Quod Mariae uox missa Deo praecepit, Iesus. 
1.185	 Scripserat antiquae Moyses moderamina legis, 
1.186	Inter quae primos prisco de sanguine uatum 
1.187	Obseruare dedit fetus offerre sacrandos, 
1.188	Inplumesque simul ferre ad delubra columbas. 
1.189	Haec ubi per Mariam templo seruata feruntur, 
1.190	190 Ecce senex Simeon dignus conprendere sensu 
1.191	Caelestes uoces, cui quondam praescia rerum 
1.192	Virtus prodiderat, quod carcere corporis aegri 
1.193	Deposito mortem liber requiemque uideret, 
1.194	Cum primum caeli laudem terraeque salutem, 
1.195	Omnia quem uatum spondent oracula Christum, 
1.196	Vidisset templo sollemnes ferre palumbas. 
1.197	Isque ubi curuato defessus corpore templum 
1.198	Iam grauior penetrat, monuit quod spiritus auctor, 
1.199	Ecce simul paruum gremio genetricis Iesum 
1.200	Ad templum sensit uenisse, trementibus ulnis 
1.201	Accepit puerum laetusque haec dicta profatur: 
1.202	\'Nunc, nunc me famulum Dominus nunc liberat atris 
1.203	Corporis e uinclis finemque inponere uerbis 
1.204	Dignatur cum pace suis. En splendida nostros 
1.205	Lux oculos tua circumstat radiisque renidet, 
1.206	Quam cunctis hominum lustratis gentibus addit 
1.207	Istrahelitarum cumulatae gloria plebis. \' 
1.208	Quid tantum Mariae stupuerunt pectora matris? 
1.209	Hic puer ad casum populi datur, iste renasci 
1.210	210 Concedet populos; dictum in contraria signum 
1.211	Istius adueniet, percurrens debita leto 
1.212	Atque animam matris ferro fulgente machaera, 
1.213	Quo pateant tecti tenebrosa uolumina cordis.\' 
1.214	Haec ait in Simeone Deus; mox ecce profetae 
1.215	Femineam sancto conplet spiramine mentem. 
1.216	Anna fuit natu grauior, quam in flore iuuentae 
1.217	Destituit uiduam mors inmatura mariti. 
1.218	Casta sed in templo semper pro coniuge uita 
1.219	Et cultus cessere Dei; quae numine iussa 
1.220	Cognouit Christum et simili sermone locuta est. 
1.221	Inde ubi sollemnem pueri pro nomine legem 
1.222	Conpleuit genetrix et Ioseph omnia mirans, 
1.223	Ad patriam laeti repedant puerumque reportant. 
1.224	Gens est ulterior surgenti conscia soli, 
1.225	Astrorum sollers ortusque obitusque notare; 
1.226	Huius primores nomen tenuere Magorum. 
1.227	Tunc hinc delecti Solymos per longa uiarum 
1.228	Deueniunt regemque adeunt orantque doceri, 
1.229	Quae regio imperio puerum Iudaea teneret 
1.230	Progenitum: sese stellae fulgentis ab ortu 
1.231	Admonitos uenisse uiam, quo supplice dextra 
1.232	Exortum terris uenerabile numen adorent. 
1.233	Territus Herodes Solymorum culmina uatum 
1.234	Quique profetarum ueterum praedicta recensent 
1.235	Imperio accitos iubet omnia quaerere legis, 
1.236	Quis pateat, quae sint genitalia moenia Christo, 
1.237	Omnia uenturum spondent quem oracula uatum. 
1.238	Tunc manifestatur, Bethleem quod moenibus illum 
1.239	Progigni maneat, cui sacram ducere plebem 
1.240	Istrahelitarum sancta uirtute necesse est. 
1.241	Hinc iubet Herodes Persas pertendere gressum. 
1.242	Inuentumque sibi puerum monstrare colendum. 
1.243	Ecce iteris medio stellam praecurrere cernunt 
1.244	Sulcantem flammis auras, quae culmine summo 
1.245	Restitit et pueri lustrata habitacula monstrat. 
1.246	Gaudia magna Magi gaudent sidusque salutant, 
1.247	Et postquam puerum uidere sub ubere matris, 
1.248	Deiecti prono strauerunt corpore terram 
1.249	Submissique simul quaesunt; tum munera trina 
1.250	Tus, aurum, murram regique hominique Deoque 
1.251	Dona dabant. Totam mox horrida somnia noctem 
1.252	Sollicitant saeuumque iubent uitare tyrannum. 
1.253	Denique diuersis Herodis callibus aulam 
1.254	Diffugiunt patriamque Magi rediere latenter. 
1.255	Ipsum etiam puerum monitis caelestibus actus 
1.256	Aegyptum cum matre simul transportat Ioseph. 
1.257	At ferus Herodes sibimet succedere credit, 
1.258	Quem callens astris quaesisset cura Magorum. 
1.259	Quorum praecauto discessu sollicitatus 
1.260	Horribilem iussit Bethleem per compita caedem. 
1.261	Infantes cunctos teneramque sub ubere plebem 
1.262	Auellit ferro nullo sub crimine culpae. 
1.263	Haec etiam caedes olim praescripta manebat, 
1.264	Quam bonus Hieremias diuino numine iussus. 
1.265	Conplorat, subolis misero pro funere matres 
1.266	Horrendis grauiter caelum pulsare querellis. 
1.267	Ast ubi sopitus furor est et saeua tyranni 
1.268	Infantum horribili feritas satiata cruore, 
1.269	Extinxisse putat cunctos, quos unus et alter 
1.270	Annus letiferi miseros obpresserat aeui. 
1.271	Mirandis rursus deuinctus membra sopore 
1.272	Urgetur monitis Mariam puerumque Ioseph 
1.273	Aegypto ad patriam uectare, ubi Nazara felix 
1.274	Olim praedictum puero dedit addere nomen. 
1.275	Dixit et alterius quondam praenuntia uatis 
1.276	Vox instincta Deo: Veniet, ueniet mea proles 
1.277	Aegypto ex alta terris lumenque salusque. 
1.278	Crescebat rapidis annorum gressibus infans, 
1.279	Praecurrens aeuum sapientia praeueniebat 
1.280	Gratiaque in uultu et uerbis ueneranda micabat. 
1.281	Et iam bissenos aeui conprenderat annos, 
1.282	Cum paschae ritum seruando ex more parentes 
1.283	Ad templum laetis puerum perducere festis 
1.284	Omnibus annorum uicibus de more solebant. 
1.285	Ergo aderant paschae pariter cunctisque diebus 
1.286	Festorum inpletis patriam remeare parabant, 
1.287	Cum puer in populo comitis uestigia matris 
1.288	Deseruit templique libens secreta petiuit. 
1.289	Illum per uicos urbis perque abdita tecta\' 
1.290	Perque iteris stratas per notos perque propinquos 
1.291	Quaerebat genetrix; sed lux ubi tertia uenit 
1.292	Ad templum propere remeat, uatumque choreis 
1.293	Inuenit insertum legumque obscura senili 
1.294	Tractantem coetu. Vix admiratio digna 
1.295	De pueri uerbis senibus fuit; at pia mater: 
1.296	\'Nate, ait, amissum lacrimis te quaero profusis 
1.297	Anxia cum genitore gemens. Quae causa parentum 
1.298	Discernit gressu templique in sede retentat?\' 
1.299	Ille autem: \'Quid me tantum, quid quaeritis? inquit. 
1.300	An nondum sentis, genetrix, quod iure paternis 
1.301	Sedibus et domibus natum inhabitare necesse est?\'
1.302	Haec ait et gressum sociat patriamque reuisit; 
1.303	Nec genetrix tanti persensit pondera uerbi, 
1.304	Ordine cuncta tamen cordis secreta reseruant. 
1.305	At puer obsequiis apte praedulcibus ambos 
1.306	Ad proprium semper cogens nectebat amorem. 
1.307	Interea ueteris scripti per debita currens 
1.308	Omnia saeclorum series promissa trahebat. 
1.309	Zachariae suboles desertis uallibus omnes 
1.310	Ad deponendas maculas clamore uocabat, 
1.311	Fluminis ut liquidi caperent miranda lauacra, 
1.312	Quis animae uirtus abluta sorde niteret; 
1.313	Esaias uates cecinit quod numine iussus: 
1.314	\'Vox late resonat desertis uallibus; amplas 
1.315	Instruite stratas, omnis sit recta uiarum 
1.316	Semita, quae Domini digne uestigia gestet. 
1.317	Subsident colles, uallis conplebitur omnis; 
1.318	Corriget anfractus iteris bona linea recti 
1.319	Corporeisque oculis lumen tractare serenum 
1.320	Omnibus indulget genitor Dominusque salutis.\'
1.321	Ergo aderant populi passimque hinc inde ruentes 
1.322	Conplebant ripas auidique lauacra petebant. 
1.323	Texta camelorum fuerant uelamina saetis, 
1.324	Et zonae pellis medium cinxere profetam. 
1.325	Et tenuem uictum praebent siluestria mella. 
1.326	Isque ubi tot populos diuersis sedibus ortos 
1.327	Inruere ad fluuium cernit, sic incipit ore: 
1.328	\'Vipereae gentis suboles, quis debita uobis 
1.329	Supplicia urgentesque iras euadere monstrat? 
1.330	Sed facite, o miseri, fructum, si paenitet, aptum, 
1.331	Nec generis uestri tollat fiducia mentes. 
1.332	Nam facile e saxis etiam pro nomine plebes 
1.333	Succedet uestro, suboles quia degener errat. 
1.334	Proxima roboreis iamiam radicibus instat 
1.335	Cunctorum ante oculos acies leuata securis. 
1.336	Caedentur siluae steriles ignemque fouebunt. 
1.337	Nunc ego praeteritas maculas in flumine puro 
1.338	Abluere institui; ueniet sed fortior alter, 
1.339	Cuius uincla pedum non sum contingere dignus. 
1.340	Abluet ille hominis sancto spiramine mentem 
1.341	Flammarumque globis purgabit noxia corda. 
1.342	Illius et manibus ruralis pala tenetur 
1.343	Et propria ipsius purgabitur area frugum 
1.344	Horreaque inplebit secreti copia farris 
1.345	Aeternusque leues paleas populabitur ignis/ 
1.346	Haec ait et properis per siluam passibus ipsum 
1.347	Cernit Iordanis ueneranda lauacra petentem. 
1.348	Sed uetat increpitans uates et talia fatur: - 
1.349	\'Tune meis manibus dignaris mergier undis, 
1.350	Cum tua me melius possint mundare lauacra?\' 
1.351	Dixit Iohannes, cui talia reddit Iesus: 
1.352	\'Nunc sine, nam decet hoc, sic sancta per omnia nobis 
1.353	Iustitiae consectandus conplebitur ordo.\' 
1.354	Haec memorans uitreas penetrabat fluminis undas. 
1.355	Surgenti manifesta dei praesentia claret. 
1.356	Scinditur auricolor caeli septemplicis aethra 
1.357	- Corporeamque gerens speciem discendit ab alto 
1.358	Spiritus aeriam simulans ex nube columbam 
1.359	Et sancto flatu corpus perfudit Iesu. 
1.360	Tunc uox missa Dei longum per inane cucurrit 
1.361	Ablutumque undis Christum flatuque perunctum 
1.362	Adloquitur: \'Te nate, hodie per gaudia testor 
1.363	Ex me progenitum, placet haec mihi gloria prolis.\'
1.364	Tum petit umbrosos montes et lustra ferarum 
1.365	Obsequiumque illi patris praebere ministri 
1.366	Certabant rapidi, mox liuor daemonis atram 
1.367	Cum terrore rapit mentem, nec defuit aegro 
1.368	Temptandi interea Christum uersutia fallax. 
1.369	Quadraginta illi fuerant ex ordine soles, 
1.370	Ex quo nulla cibi potusque alimenta dabantur, 
1.371	Sed contexta simul firmi ieiunia cordis 
1.372	Terrarum ad regnum mentis secreta tenebant. 
1.373	Tunc epulas demum monuit conquirere corpus. 
1.374	Horrendi interea sceleris fallacia temptans: 
1.375	\'Si te pro certo genuit Deus, omnibus, inquit, 
1.376	His poteris saxis forti sermone iubere 
1.377	Usum triticei formamque capessere panis.\' 
1.378	Christus ad haec fatur: \'Nil me iam talia terrent;- 
1.379	Nam memini scriptum, quoniam non sola tenebit 
1.380	Vitam credentis facilis substantia panis, 
1.381	Sed sermone Dei conplet I pia pectora uirtus.\' 
1.382	Rursus at ille dolos uersutis artibus aptans 
1.383	Nectere temptator properat. Nam moenibus urbis 
1.384	Mox inferre pedem sensit, uis liuida Christum 
1.385	Culmine marmoreo fecit consistere templi. 
1.386	Tum sic adgreditur uocis fallente ueneno: 
1.387	"Si Deus est uere genitor tibi, culmine templi 
1.388	Aera per uacuum saltu iaculabere corpus. 
1.389	Testis erit scriptura tibi, quae spondet aperte 
1.390	Mandatum summi genitoris tale ministris, 
1.391	Ut lapsum studeant casu defendere corpus; 
1.392	Et famulis manibus current tua membra leuare, 
1.393	Ne lapidis laedat summas offensio plantas." 
1.394	Reddidit his Christus dictis contraria dicta: 
1.395	"Me meminisse magis scripti caelestis oportet, 
1.396	Ne uires Domini fidens audacia temptet." 
1.397	Rursus in abrupti montis consistere celsis 
1.398	Mox furibunda iugis sensit fallacia Christum, 
1.399	Ostendens illi fulgentia regna per orbem: 
1.400	\'Cernis, ait, quae sit tantarum gloria rerum? 
1.401	Cuncta tuo possum iamiam concedere regno, 
1.402	Talia donantem si me ueneratus adores.\' 
1.403	Tunc sic instantem dictis, reiecit Iesus: 
1.404	\'Effuge pestiferi rabies uaesana ueneni, 
1.405	Haereat ut semper nobis inmobile iussum, 
1.406	Ut iustus caeli Dominum deuotus adoret 
1.407	Unius et famulans ueneretur nomen in aeuum.\' 
1.408	Talibus excussus fugit per deuia daemon. 
1.409	Ille ubi Iohannem cognouit carceris umbris 
1.410	Inmersum, tristi conpressit corde dolorem, 
1.411	Finibus et statuit Zabulonum ponere sedes, 
1.412	Ut dictum Esaiae concurreret ordine longo: 
1.413	"Terra Zabulonum et regionis Neptala nomen, 
1.414	Et uia trans pelagus longe Galilaea per arua 
1.415	Trans et Iordanen gentes populique tenebris 
1.416	Inclusi magnum lumen subitumque uidebunt, 
1.417	In mortisque illis umbra residentibus alma 
1.418	Exoritur fidei resplendens luce uoluntas." 
1.419	- Ergo instare Dei regnantis munera Christus 
1.420	Nuntiat increpitans praeconia larga salutis. 
1.421	Praeteriensque uidet ponti per litora fratres, 
1.422	Praesolidum Simonem, dignum cognomine Petri, 
1.423	Andreamque simul, sinuosa uolumina lini 
1.424	Piscibus insidias disponere marmoris undis. 
1.425	\'Nunc, inquit, pisces capitis maris aestibus altis, 
1.426	Sed me si libeat sectari, fortia uobis 
1.427	Prouenient hominum praepulchra indagine lucra.\' 
1.428	Olli confestim firmato pectore certi 
1.429	Retibus abiectis pariter praecepta sequuntur. 
1.430	Post fratres Iacobum Iohannemque marinis 
1.431	Insidias gregibus maculoso innectere textu 
1.432	Ut uidit similemque dedit de litore uocem, 
1.433	illi Zebedeum genitorem in puppe relinquunt 
1.434	Ilico sectantes pulcherrima iussa salutis. 
1.435	Exhinc per terram Galilaeam sancta serebat 
1.436	Insinuans populis regni praeconia Christus 
1.437	Donabatque citam inualidis aegrisque medellam; 
1.438	Et mox crebra procul Syriam iam fama tenebat 
1.439	Mille sonans uerbis praesentia munera Christi. 
1.440	Denique certatim languoris tabe peresos 
1.441	Diuersisque malis nexos, quis longa dolore 
1.442	Absumpsit populans membrorum robora tabes, 
1.443	Monstrabant Christo; facili sed munere cunctos 
1.444	Reddebat propere miranda ad gaudia sanos. 
1.445	Iamque animae ipsius morbi saeuique furores 
1.446	Et lunae cursum comitata insania mentis 
1.447	Discessere graui sermonis pondere iussa. 
1.448	Illum stipantes miracula magna mouentem 
1.449	Mixtae sectantur turbae Solymique Syrique 
1.450	Et Iudaea frequens populis Galilaeaque plebes, 
1.451	Quos et Iordanes dirimit stagnante fluento. 
1.452	Hos populos cernens praecelsa rupe resedit 
1.453	Ac sic discipulis gremium cingentibus infit: 
1.454	\'Felices humiles, pauper quos spiritus ambit, 
1.455	Illos nam caeli regnum sublime receptat, 
1.456	His similes mites, quos mansuetudo coronat,-, 
1.457	Quorum debetur iuri pulcherrima tellus. 
1.458	Hoc modo lugentes solacia magna sequentur., 
1.459	Pabula iustitiae qui nunc potusque requirunt, 
1.460	Illos plena manet satiandos copia mensae. 
1.461	Felix, qui miseri doluit de pectore sortem, 
1.462	Illum nam Domini miseratio larga manebit. 
1.463	Felices, puro qui caelum corde tuentur, 
1.464	Visibilis Deus his per saecula cuncta patebit. 
1.465	Pacificos Deus in numerum sibi prolis adoptat. 
1.466	Felices nimium, quos insectatio frendens 
1.467	Propter iustitiam premit; his mox regia caeli 
1.468	Pandetur. Gaudete, operum quos iusta tenentes 
1.469	Urgebit praeceps stimulis iniuria saeuis; 
1.470	Plurima nam merces uobis seruatur in aethra, 
1.471	Namque profetarum fuit insectatio talis. 
1.472	Discite uos hac in terra salis esse saporem. 
1.473	Hic sapor amissa si iam uirtute senescit, 
1.474	Quae salis absumptos acuet substantia gustus? 
1.475	Nec quisquam uani post haec superest salis usus, 
1.476	Ni longe abiectum cuncta ut uestigia calcent. 
1.477	Vos estis mundi clarum (ne abscondite) lumen. 
1.478	Nam quis praecelsis inpostam rupibus urbem 
1.479	Occultare queat? Vestrum sic lumen ad omnes 
1.480	Perueniat rerumque decus sub luce serena 
1.481	Ponatur. Cunctis genitoris gloria uestri 
1.482	Laudetur, celsi thronus est cui regia caeli. 
1.483	Non ego nunc priscas leges dissoluere ueni 
1.484	Vertere nec, ueteres ponunt quae iussa profetae; 
1.485	Omnia nam uobis per me conplenda manebunt. 
1.486	Vera loquor, donec caeli terraeque marisque 
1.487	Interitus ueniat, legis nec littera saltem 
1.488	Aut apicis parui gracilis distinctio deerit, 
1.489	Omnia quin fiant digesto ex ordine saecli. 
1.490	Si quis enim minimam mandati soluere partem 
1.491	Ausus erit, pariterque homines audendo docebit, 
1.492	Hic minimi nomen caelesti in sede tenebit. 
1.493	At quicumque operis proprii moderamina seruans 
1.494	Inuiolata simul tradet praecepta priorum, 
1.495	Magnus erit magnique feret trans sidera nomen. 
1.496	Audistis ueteris iussum moderamine legis: 
1.497	Humano si quis macularit sanguine palmas, 
1.498	Ille reus ferro persoluet uindice poenas. 
1.499	Ast ego praecipiam, ne quis consurgere in iras 
1.500	Audeat atque odio fratris feruente moueri. 
1.501	Nam reus hic aequo poenas sub iudice pendet. 
1.502	Nec minor illorum conuicia flamma sequetur, 
1.503	Qui fatui miseriue cient sub nomine fratrem. 
1.504	Sin offerre uoles, uenerans altaria, munus 
1.505	Et tua tunc tacitae mentis penetralia tanget, 
1.506	Quod tibi sit cum fratre domi suscepta simultas, 
1.507	Munera cuncta illic aditis admota relinque 
1.508	Et prius ad pacem properans transcurre petendam. 
1.509	Fraterno demum iam conciliatus amori 
1.510	Offer grata Deo tranquillo pectore dona. 
1.511	Est tibi praeterea semper contraria uirtus 
1.512	Corporis; hoc casti celeri curetur amore, 
1.513	Dum rapidae tecum graditur per compita uitae.. 
1.514	Accusabit enim polluti corporis usus. 
1.515	Et te sublimi statuet sub iudice uinctum. 
1.516	Damnatum rapient ad uincula saeua ministri 
1.517	Nec prius e tenebris solueris carceris atri, 
1.518	Ultima quam minimi reddatur portio nummi:
1.519	Haut ignota, reor, uobis stat cautio legis 
1.520	Corpus adulterio prohibens, sed nunc mea iussa 
1.521	Occulta internae frenant molimina mentis: 
1.522	Nec minus optati quam facti poena luenda est. 
1.523	Si te forte oculi dextri laqueauerit error, 
1.524	Auctorem miserae properans conuellito labis 
1.525	Et iaculare procul. Nam membrum perdere refert 
1.526	Exiguum, flammis quam totum dedere corpus 
1.527	Perpetuisque animam pariter conuoluere poenis. 
1.528	Et si dextra manus mentem per deuia ducit, 
1.529	Erroris causam praestat decidere ferro, 
1.530	Quam totum aeternis corpus concedere flammis. 
1.531	Praecipiunt ueteres, si quis conubia rumpit, 
1.532	Scribere discidium, iuris feralia uerba. 
1.533	Sola uiri recte discedet adultera tectis, 
1.534	Ast aliae maneant, nam casti iura pudoris 
1.535	Auctore amittet mulier deserta marito. 
1.536	Antiquae leges prohibent periuria linguis, 
1.537	Sed nostris cedat iurandi audacia iussis. 
1.538	Nec fas est homini caelum iurare per altum, 
1.539	Quod sedes Domini, nec quae uestigia gestat 
1.540	Terra Dei, Solymaeue urbis uenerabile nomen, 
1.541	Quod regis magni propria est, iurabitur umquam. 
1.542	Nec caput in proprium cuiquam iurare licebit, 
1.543	Namque potestatem minimi non esse capilli 
1.544	Cernitis, albumue aut nigrum mutare colorem. 
1.545	[)4[) Est est sufficiat, quod non est dicite: non est. 
1.546	Quod superest istis, totum fallaciter aegro 
1.547	Suggeret obreptans animo uis tetra ueneni. 
1.548	Peruulgata diu legis praecepta tenetis: 
1.549	Laedentem semper similis uindicta sequatur, 
1.550	Sed tranquilla malum melius patientia uincet; 
1.551	Ac si quis partem palma percusserit oris, 
1.552	Mox aliam uultus partem praebere memento. 
1.553	Auferet aut tunicam si quis ui iudicis instans, 
1.554	Cede libens pariterque ferat tua pallia secum. 
1.555	Si te forte aliquis passus per mille iubebit 
1.556	Ire uiam grauidique oneris perferre laborem, 
1.557	Mox perges aliudque iteris comitabere duplum. 
1.558	Si quis egens poscet uel si simulabit egentem, 
1.559	Ex animo miserans largire; aut mutua si quis 
1.560	Orabit, tribue, et mitem ne subtrahe uultum. 
1.561	Nec tibi sit placitum solis succurrere amicis 
1.562	Aut caecis odiis inimicos ducere dignos. 
1.563	Quin ego praecipiam semper blando esse per omnes 
1.564	Obsequio precibusque Deum mollire benignis 
1.565	Pro uita ipsorum, qui uos exscindere gaudent 
1.566	Aduersisque truces animis odiisque sequuntur. 
1.567	Nam genitor noster communia lumina solis 
1.568	Communesque dedit pluuias iustisque malisque.\' 
1.569	Quod si coniunctos tantum ueneramur amicos, 
1.570	Quis locus hic iustae poterit mercedis haberi? 
1.571	Seruit amicitiae tantum gens dedita lucris. 
1.572	Sed uos perfecto similes estote parenti. 
1.573	Sicubi iustitiae pandetur pulchra facultas, 
1.574	Deuitate oculos hominum; nam nulla manebit 
1.575	Merces, posterius quae factum tale sequatur. 
1.576	Adplaudet tantum sterilis laudatio uulgi., 
1.577	Sed quod dextra facit, faciat, nescire sinistram 
1.578	Conueniet; iustis meritis tum digna rependet 
1.579	Occulti solus scrutator praemia cordis. 
1.580	Sunt quos praetumidae tollit iactantia mentis, 
1.581	Et precibus propriis gaudent adsistere turbas 
1.582	Multifluisque diem uerbis ducendo fatigant; 
1.583	His uotis pompae fructus succedit inanis. 
1.584	Sed secreta domus precibus penetralia castis 
1.585	585 Claudantur paucisque Deum uenerabere uerbis. 
1.586	Scit pater ipse, tui quae sit trepidatio cordis. 
1.587	Nil absente Deo loquimur, nil abdita clausum 
1.588	Pectoris antra tegunt, praesens Deus omnia cernit. 
1.589	His igitur uotum placeat concludere uerbis:
1.590	Sidereo genitor residens in uertice caeli, 
1.591	Nominis, oramus, ueneratio sanctificetur 
1.592	In nobis, pater alte, tui: tranquillaque mundo 
1.593	Adueniat regnumque tuum lux alma reclaudat. 
1.594	Sic caelo ut terris fiat tua clara uoluntas, 
1.595	Yitalisque hodie sancti substantia panis 
1.596	Proueniat nobis; tua mox largitio soluat 
1.597	Innumera indulgens erroris debita praui; 
1.598	Et nos haut aliter concedere foenora nostris. 
1.599	Tetri saeua procul temptatio daemonis absit 
1.600	Eque malis tua nos in lucem dextera tollat. 
1.601	Sic etenim genitor populis delicta remittet, 
1.602	Si uestra alterni uobis peccata uelitis 
1.603	Cedere nec durum erratis intendere pectus. 
1.604	Sunt etiam praegrata Deo ieiunia plebis; 
1.605	Sed propriam multi faciem foedare laborant, 
1.606	Quo uanam captent hominum ieiunia famam. 
1.607	Tu uero et grato crinem nitefactus oliuo 
1.608	Laetantem puris de fontibus ablue uultum, 
1.609	Ut solus genitor deuoti pectoris altum 
1.610	Seruitium cernens laudet meritumque rependat. 
1.611	Vanum est defossis terra inuigilare talentis. 
1.612	Illic aerugo et tineae dominantur edaces, 
1.613	Cunctaque diripiunt fures egesta latebris. 
1.614	Condite thesauros uobis in uertice caeli; 
1.615	Non aerugo illos tineaeue aut horrida furum 
1.616	Factio diripiet. Vobis ubi condita res est, 
1.617	Illic corda etiam simili dicione tenentur. 
1.618	Corporis est lumen, quo publica lumina cernis; 
1.619	Sed si pura acies oculis simplexque nitebit, 
1.620	Clare totius splendebunt corporis artus. 
1.621	Sin uero nequam fuerit paruumque uidebit, 
1.622	Obscurae incumbent super omnia membra tenebrae. 
1.623	In nigras lumen sed si conuertitur umbras, 
1.624	Ipsis horror erit quantus sine luce tenebris? 
1.625	Nemo potest dominis aeque seruire duobus, 
1.626	Unius aut odiis cedet uel cedet amori, 
1.627	Nec pariter dominum seruus patietur utrumque. 
1.628	Haut umquam poterit quis diuitiisque Deoque 
1.629	Inseruire simul; sed uos haec iussa tenete: 
1.630	Sollicitet proprio ne uos pro corpore uestis, 
1.631	Neu faciles uictus aegra disquirite cura. 
1.632	Nonne animam pluris facimus quam corporis escas? 
1.633	Aut dubitat corpus quisquam praeponere uesti? 
1.634	Aerias spectemus aues: num uomere presso 
1.635	Terga soli subigunt, iaciunt aut semina farris, 
1.636	Aut segetum culmos incurua falce recidunt? 
1.637	Proueniet tamen his satias potusque cibique. 
1.638	Nonne Deo magis est hominum curatio cordi? 
1.639	Nec dignum fuerat uestis suspendere curam 
1.640	Pectoribus nostris; non, si cubitalia possent 
1.641	Incrementa suis homines inponere membris. 
1.642	Cernite, per pingues agros ut lilia fulgent! 
1.643	Non ulli tamen his umquam incubuere labores, 
1.644	Nec Solomona illum, cum regni diuitis aula 
1.645	Aflueret, talis contexit gratia uestis. 
1.646	Quod si pratorum fruticumque uirentia laeta 
1.647	Ipse Deus uestit nostris obnoxia flammis, 
1.648	Cur uobis potior non est fiducia patris? 
1.649	Ergo cibum potum uestemque et inania cuncta 
1.650	Gentibus infidis terrenam linquite curam. 
1.651	Vos potius digne caelestia quaerite regna 
1.652	Iustitiamque Dei — spontanea cetera current —, 
1.653	Crastina nec uobis curetur copia rerum; 
1.654	Quisque dies sibimet satis est pro fraude diurna. 
1.655	Iudicium uestrum fugiat damnatio saeua; 
1.656	Nam Dominus uestri iuris documenta sequetur, 
1.657	Quae uos in terris statuetis tempore capti: 
1.658	Mensuram tibi, quam ponis, portare necesse est. 
1.659	Cernis adhaerentem fistucam in lumine fratris, 
1.660	Nec tamen in proprio tignum consistere sentis 
1.661	Atque oculum prius alterius purgare laboras; 
1.662	Deripe sed proprio fallax de lumine lignum, 
1.663	Tunc minimam alterius curabis demere aristam. 
1.664	Ne canibus sanctum dederitis neue uelitis 
1.665	Turpiter inmundis iactare monilia porcis. 
1.666	Namque illa in caeno pedibus subiecta iacebunt 
1.667	Conuersique sues uasto uos uulnere rumpent. 
1.668	Poscenti dabitur, quaerens inuenta tenebit, 
1.669	Pulsantique aditus foribus pandetur apertis. 
1.670	670 Vos homines natis panem poscentibus omnes 
1.671	Non lapidem dabitis piscemue petentibus anguem; 
1.672	Vos, inquam,. rigidi, quibus alte est insita cordis 
1.673	Durities, uestris dabitis semper bona natis. 
1.674	Indulgens hominum genitor bona mitia digne 
1.675	Quam praestare magis gaudet poscentibus aequis! 
1.676	Quae cupitis uobis hominum benefacta uenire, 
1.677	Haec eadem uestro cunctis praestate fauore. 
1.678	Haec legis summa est, hoc ius dixere profetae. 
1.679	Ite per angustam, iusti, super aethera portam. 
1.680	Quam lata et spatiosa uia est, quae limite laeuo 
1.681	Praeruptum conuoluit iter caligine mortis, 
1.682	Innumeraeque illam penetrant per prona cateruae! 
1.683	Vitalis uastis stipatur semita saxis, 
1.684	Celsaque uix paucos ducit per scrupea uirtus. 
1.685	At si quos nimium fallax inlexque malorum 
1.686	Planities suasit deformi lubrica lapsu, 
1.687	Adripit hos pronosque trahit uelut impetus amnis, 
1.688	Aut alacer sonipes ruptis effrenus habenis, 
1.689	Aut rectoris egens uentosa per aequora puppis. 
1.690	Obseruate illos, falso qui nomine uobis 
1.691	Insidias faciunt appellanturque profetae. 
1.692	Hos ouium species uestit, sed saeua luporum 
1.693	Pectora fraude tegunt, lacerantque incauta trahentes 
1.694	Agmina cedentum, saeuus quos decipit error. 
1.695	Fructibus e propriis noscuntur talia monstra; 
1.696	Quemque petat finem fallax doctrina uidendum est. 
1.697	Nam neque de tribulis ficus nec sentibus uuas 
1.698	Prouenisse umquam ruris per terga notastis. 
1.699	Utque arbor proprio uestitur germine pomi, 
1.700	Sic dolus illorum fructu monstrante patescit. 
1.701	Non ego palpantum uerbis et honore mouebor, 
1.702	Nec, me quod dominum praeblanda adolatio dicet, 
1.703	Praemia caelestis capient spontanea sedis. 
1.704	Illi sed merito gaudebunt munere regni, 
1.705	Qui facient nostri genitoris iussa uolentes. 
1.706	Adueniet mox summa dies, quae iure seuero 
1.707	Praemia iustitiae tribuet scelerique gehennam. 
1.708	Tunc mihi multorum clamabit talia fletus: 
1.709	Nonne tuo quondam magnae sub nomine nobis. 
1.710	Virtutes sanctis domuerunt omnia iussis? 
1.711	Saepe etiam nostra est uox adnumerata profetis 
1.712	Seruiuitque tuo nobis sub nomine daemon. 
1.713	Tunc iurabo illis, quod talis cognita numquam 
1.714	Vita mihi est hominum, gestis quae sordet iniquis. 
1.715	Quisque meis monitis auresque et facta dicabit, 
1.716	Hunc aequabo uiro solidis fundamina saxis 
1.717	Ponenti, librata super cui moenia surgent. 
1.718	Illa domus pluuiis uentisque inlaesa manebit 
1.719	Torrentumque minas firmato robore uincet, 
1.720	Haerent inmotae quoniam fundamina petrae. 
1.721	Qui uero auditu tantum mea iussa tenebit 
1.722	Diuersisque procul factis per lubrica perget, 
1.723	Hunc similem faciam, uolucri qui fulcit harena 
1.724	Fundamenta domus; primo cui flamine uenti. 
1.725	Et pluuia infusis coepit cum incumbere riuis, 
1.726	Omnis subuerso procumbit pondere moles 
1.727	Insequiturque graui tectorum strage ruina.\'
1.728	Talia dicentem fixa admiratio plebis 
1.729	Inmensum stupuit, quoniam transcenderat alte 
1.730	Doctrinam ueterum Christo concessa potestas. 
1.731	Denique linquentem celsi fastigia montis 
1.732	Stipabat gaudens populorum turba sequentum. 
1.733	Ecce sed horrenda confixus uiscera tabe, 
1.734	Quem toto -obsessum foedarat corpore lepra, 
1.735	Procubuit uenerans iuuenis Christumque precatur: 
1.736	\'Ut caream tandem languoris pondere tanti, 
1.737	Sufficiet uoluisse tuum.\' Tum dextera Christi 
1.738	Adtactu solo purgauit lurida membra. 
1.739	Incolumique dehinc: \'Celaris gaudia, iussit, 
1.740	Et legi parens offers tua munera templo. 
1.741	Inde recedenti supplex se protinus offert 
1.742	Centurio et precibus proiectus talibus orat: 
1.743	\'Inpubis pueri cruciatur spiritus aeger, 
1.744	Cuius cuncta repens membrorum munia languor 
1.745	Dissoluit uitamque tenet iam poena superstes. 
1.746	Sed iussu miserere precor, nam tecta subire 
1.747	Crimina nostra uetant uitae lucisque parentem. 
1.748	Nunc uerbo satis est iubeas remeare salutem. 
1.749	\'Subiectos mihi saepe uiros sic nostra potestas 
1.750	Officiis uerbo iussis parere coegit.\' 
1.751	Dixerat. Ille uiri motus precibusque fideque 
1.752	Talia conuersus populo dat dicta sequenti: 
1.753	\'Haut umquam talem memini me gentis auitae 
1.754	Inuenisse fidem; sed ueris discite dictis, 
1.755	Quod multos homines diuersis partibus orbis 
1.756	Progenitos caeli regnum sublime uocabit 
1.757	Cum patribus nostris uitali adcumbere mensae, 
1.758	Progenies quorum caecis demersa tenebris 
1.759	Dentibus horrendum stridens fletumque frequentans 
1.760	Perpetuis poenae cruciatibus acta subibit. 
1.761	At tibi iam, iuuenis, mentis uirtute fidelis, 
1.762	Ut credis, ueniet fructus cum luce salutis.\' 
1.763	Dixerat et dicto citius cum uoce loquentis 
1.764	Ad puerum celeris transcurrunt munera uerbi, 
1.765	Ingressusque domum miles properante recursu 
1.766	Praeuenisse Dei laetatur dona medentis. 
1.767	Aedes inde Petri sanctus penetrabat Iesus, 
1.768	Cuius anhela socrus aestu febrique iacebat. 
1.769	Utque illi dextram tetigit saluator Iesus, 
1.770	Sana ministerium praebebat femina mensis. 
2.1	Iamque dies prono decedens lumine pontum 
2.2	Inciderat, furuamque super nox caerula pallam 
2.3	Sidereis pictam flammis per inane trahebat: 
2.4	Cum multos homines mentis languore ruentes 
2.5	Deuinctosque animam furibunda daemonis arte 
2.6	Certantes populi caeca iam nocte ferebant. 
2.7	Sed uerbum Christi tanto languore remoto 
2.8	Omnibus indulgens praebebat munera patris. 
2.9	Ecce sed exorta maior cum luce tumultus 
2.10	Gratantis populi cum turbis; anxius ille 
2.11	In mare ueliuolum celsam deducere iussit 
2.12	Discipulis puppim. Precibus tum scriba profusis 
2.13	Nauigio Sancti pariter poscebat abire. 
2.14	Olli Christus ait: \'Quo me tu, scriba, sequeris? 
2.15	Yulpibus in saltu rupes excisa latebras 
2.16	Praebet, et aeriis auibus dat silua quietem; 
2.17	Ast hominis nato nullis succedere tectis 
2.18	Est licitum: gentis sic sunt molimina uestrae.\' 
2.19	Tunc e discipulis unus sic ore rogabat: 
2.20	Ultima defuncto debentur munera patri, 
2.21	Sed spatium tribuat tua nobis, Sancte, uoluntas, 
2.22	Ut liceat miseri genitoris condere corpus.\' 
2.23	Christus ad haec: \'Itiner melius comitabere nostrum 
2.24	Et sine defunctis defunctos condere terrae.\' 
2.25	Conscendunt nauem uentoque inflata tumescunt 
2.26	Vela suo, fluctuque uolat stridente carina. 
2.27	Postquam altum tenuit puppis, consurgere in iras 
2.28	Pontus et inmissis hinc inde tumescere uentis 
2.29	Instat et ad caelum rabidos sustollere montes; 
2.30	Et nunc mole ferit puppim nunc turbine proram, 
2.31	Inlisosque super laterum tabulata receptant 
2.32	Fluctus disiectoque aperitur terra profundo. 
2.33	Interea in puppi somnum carpebat Iesus. 
2.34	Illum discipuli pariter nautaeque pauentes 
2.35	Euigilare rogant pontique pericula monstrant. 
2.36	Ille dehinc: \'Quam nulla subest fiducia uobis! 
2.37	Infidos animos timor inruit!\' Inde procellis 
2.38	Imperat et placidam sternit super aequora pacem. 
2.39	Illi inter sese timidis miracula miscent 
2.40	Conloquiis, quae tanta\'sibi et permissa potestas, 
2.41	Quodue sit imperium, cui sic freta concita uentis 
2.42	Erectaeque minis submittant colla procellae. 
2.43	Iam Gerasenorum steterat sub litore puppis; 
2.44	Ecce sed egresso iuuenis — mirabile dictu — 
2.45	Occurrit, miseram cui mentem spiritus ater 
2.46	Inmunda inplebat lacerans uirtute furoris. 
2.47	Illi grata domus tetris habitare sepulchris; 
2.48	Nec poterat rapidum quisquam retinere furorem, 
2.49	Fortia quin etiam rumpebat uincula ferri 
2.50	Scidebatque graues ut lanea fila catenas. 
2.51	Et iam conpedibus leuis insultare solutis 
2.52	Ludus erat saxisque ferum concidere pectus. 
2.53	Isque ubi pergentem Christum per litora uidit, 
2.54	Cum clamore ruit longeque adcurrit adorans: 
2.55	Regnantis semper Domini certissima proles, 
2.56	Oramus, ne nos solitae regionis ab oris 
2.57	Excutias longe tormentis excruciatos. 
2.58	Nam nomen Legio est nobis multosque sub uno 
2.59	Nomine consociat flatus uis sola nocendi. 
2.60	Cernis, ut inmundi subigant haec pascua porci? 
2.61	His saltem liceat rabiem satiare repulsam, 
2.62	Per patris altithroni nomen sublime rogamus.\' 
2.63	Imperat his hominis mentem dimittere Christus 
2.64	Porcorumque sinit gregibus finire furores. 
2.65	Iamque hominis stupidum decusso daemone pectus 
2.66	Insperata suae ueneratur dona salutis. 
2.67	Et iam praecipites scopulorum margine porci 
2.68	In mare coniecti properant disperdere uitas. 
2.69	At uero e speculis miracula tanta pauentes 
2.70	Diffugiunt urbisque ruunt ad tecta subulci 
2.71	Et famam accendunt populosque ad litora cogunt. 
2.72	Insanum uero iuuenem postquam resipisse 
2.73	Credere cernentum populorum turba coacta est, 
2.74	Orabant pauidi, regionem linqueret illam. 
2.75	Inde domum repedat terrarum lumen Iesus. 
2.76	Ecce reuertenti iuuenis torpentia membra, 
2.77	Officium quorum morbus dissoluerat aeger, 
2.78	Ante pedes Christi lecto posuere cubantem. 
2.79	Quem miserans animo uerbis conpellat Iesus: 
2.80	\'Adsit certa tuae, iuuenis, constantia menti, 
2.81	Nam tibi praeteritus uitae donabitur error.\' 
2.82	Hoc dictum scribae mentis per operta malignae 
2.83	Carpebant, quod uerba Dei uirtute ferenda 
2.84	Protulerat. Christus sed pectora talia cernens, 
2.85	,Hoc, inquit, uerbum scribarum dicta retractant. 
2.86	Quod quanto leuius fuerit dixisse sequentis 
2.87	Et dicti et facti pariter uirtute probabunt, 
2.88	Et mihi concessum peccata remittere cernent. 
2.89	Quapropter iuuenis, firmato corporis usu 
2.90	Surge uigens stratumque tuum sub tecta referto.\' 
2.91	Surrexit lectumque umeris iam fortibus aptat, 
2.92	Per mediumque uigens populi mirantis abibat. 
2.93	Tunc timor et laudes Domini per pectora plebis 
2.94	Concelebrata simul miracula laeta frequentant. 
2.95	Progrediens tunc inde ad uectigalia uidit 
2.96	Consessu in medio Matthaeum; protinus ergo 
2.97	Discipulis haerere iubet. Nihil ille recusans 
2.98	Imperio Christi paret gaudetque secutus. 
2.99	Inde iter ingrediens simili sermone Philippum 
2.100	Hortatur comitemque suis adsciuit amicis. 
2.101	Ille ubi cognouit Christi uiresque uiamque, 
2.102	Ut primum iusto concurrit Nathanaheli, 
2.103	\'En nostris, inquit, concessum est surgere saeclis, 
2.104	Quem uoces ueterum et sancti cecinere profetae. 
2.105	Hunc genuit ueniens Dauidis origine Ioseph, 
2.106	Nazara cui felix patria est et nomen Iesus.\' 
2.107	Ille refert: \'Genuit quicquam si Nazara, miror, 
2.108	Quod dignum tantis umquam uirtutibus esset.\' 
2.109	Inde Philippus ait: \'Cernes, dubitare quiesce.\' 
2.110	Illum ubi tendentem longe respexit Iesus: 
2.111	\'Vir uenit huc, inquit, cui pectora nescia falsi 
2.112	Virtutem puram seruant sine fraude maligna.\' 
2.113	Ille sub haec: , Ubinam uel quo me tempore nosti?\' 
2.114	Cui Dominus dicta haec diuino pectore promit: 
2.115	\'Cum te diffusae tegerent umbracula ficus, 
2.116	Ante etiam quam te uocitarent uerba Philippi, 
2.117	Vidit et elegit comitem te spiritus auctor.\' 
2.118	Talibus attoniti sequitur uox Nathanahelis: 
2.119	\'Progenies ueneranda Dei, rex inclite gentis, 
2.120	Tu populis manifesta salus uitaeque magister.\' 
2.121	Christus ad haec: \'Facilis suasit tibi credere uirtus, 
2.122	Arborea quod te uidi recubare sub umbra; 
2.123	Sed maiora dehinc rerum miracula restant. 
2.124	Cernetis pariter totum se scindere caelum 
2.125	Atque Dei celeres aethram penetrare ministros, 
2.126	Inde hominis nato claram deferre coronam.\' 
2.127	Interea thalamis conubia festa parabant 
2.128	In regione Chanan, ubi clari mater Iesu 
2.129	Nato cum pariter conuiuia concelebrabat. 
2.130	Vina sed interea conuiuis deficiebant. 
2.131	Tum mater Christum per talia dicta precatur: 
2.132	\'Cernis, laetitiae iam defecisse liquorem? 
2.133	Adsint, nate, bonis ex te data munera mensis.\' 
2.134	Olli respondit terrarum gloria Christus: 
2.135	\'Festinas, genetrix; nondum me talia cogit 
2.136	Ad uictus hominum tempus concedere dona.\' 
2.137	Mensarum tunc inde uocat laetata ministros 
2.138	Mater et imperiis nati parere iubebat. 
2.139	Sex illic fuerant saxis praepulchra cauatis 
2.140	Vascula, quae ternis aperirent ilia metretris 
2.141	Haec iubet e fontis gremio conplere ministros. 
2.142	Praeceptis parent iuuenes undasque coronant 
2.143	Conpletis labiis lapidum; tum spuma per oras 
2.144	Conmixtas undis auras ad summa uolutat. 
2.145	Hinc iubet, ut summo tradant gustanda ministro. 
2.146	Ille ubi percepit uenerandi dona saporis 
2.147	Nescius, in uini gratum transisse liquorem 
2.148	Egestas nuper puris de fontibus undas, 
2.149	Increpat ignarum sponsum, quod pulchra reseruans 
2.150	Deteriora prius per mensas uina dedisset. 
2.151	His signis digne credentum discipulorum 
2.152	Perpetuam stabili firmauit robore mentem. 
2.153	Inde ubi Iudaeis aderant sollemnia paschae, 
2.154	Ad Solymos direxit iter temploque subibat. 
2.155	Repperit hic populum uenalia multa locantem: 
2.156	Pars uendebat oues, pars corpora magna iuuencum, 
2.157	Pars inhians nummis arti numerare uacabat. 
2.158	Restibus hic Christus conectit uerbera flagri 
2.159	Et tales populos sancta proturbat ab aede, 
2.160	Et mensas uertens aeris profundit aceruos 
2.161	Et superincrepitans: \'Procul haec auferte profani,- 
2.162	Ut meus hic genitor, non sordida lucra colantur.\' 
2.163	Tum poscens signum plebes Iudaea fremebat, 
2.164	Quo fidens animos in talia facta leuaret. 
2.165	Ventura obscuris tunc Christus talia miscet: 
2.166	\'Soluite pollutis manibus uenerabile templum 
2.167	Hoc, ego restituam, cum tertia lumina solis, 
2.168	Incipient rutilam terris infundere lucem.\' 
2.169	Illi inter sese tractantes murmure caeco: 
2.170	\'Hoc, aiunt, uix sex et quadraginta per annos 
2.171	Constructum ueteris regni molimine templum 
2.172	Tu poteris tribus in spatiis renouare dierum?\' 
2.173	Hoc uerbum quondam post tempora debita digni 
2.174	Cognouere uiri, proprio de corpore Christum 
2.175	Delubrum dixisse Dei. Sed signa uidentes 
2.176	Tum multi cepere fidem Sanctumque secuti. 
2.177	Nocte sub obscura celso sublatus honore 
2.178	Primorum procerum Iudaei nominis unus 
2.179	Venit et ad Christum submissa uoce profatur: 
2.180	\'Haut dubium est, quod larga Dei te, Sancte, uoluntas 
2.181	Humanis lucem concessit surgere rebus; 
2.182	Nec quisquam tantis tribuet miracula. signis, 
2.183	Ni comitata Dei iubeat splendescere uirtus.4 
2.184	Christus ad haec: \'Iteris iusti si culmina quaeris, 
2.185	Nullus ad excelsum poterit conscendere regnum, 
2.186	Reddita ni penetret nascendi exordia rursus 
2.187	Atque nouam capiat diuino munere uitam.\' 
2.188	Ille autem tantis stupefactus corda loquellis: 
2.189	\'Hoc, inquit, nostrae non est conprendere mentis. 
2.190	Quis poterit coeptae reuocare exordia uitae? 
2.191	An rursus senior matris conreptet in aluum 
2.192	Ut nouus in lucem ueniat uitamque reuoluat?\' 
2.193	Ille sub haec: \'Liquido si quis de fonte renatus 
2.194	Et flatu sancto rudibus consistere membris 
2.195	Coeperit, aetheriam liber conscendet in aulam. 
2.196	Terrenum corpus terreno corpore natum est, 
2.197	Spiritus haut aliter similem generat sibi flatum. 
2.198	Spiritus hic Deus est, cui parent omnia mundi. 
2.199	Hic, ubi uult, quocumque uolat uocemque per auras 
2.200	Iactat, sed nescis, quae sint exordia uocis, 
2.201	Quamque petant eius currentia flamina partem. 
2.202	Quisque igitur iustae repetit primordia uitae, 
2.203	Hunc similem sancti flatus reuirescere certum est.\' 
2.204	Et Iudaeus ad haec: \'Nil horum cernere possum.\' 
2.205	Talia tum Christus: \'Solymorum magne magister, 
2.206	Tune etiam mentem uitae de lumine raptam 
2.207	Demergis praeceps furuis, miserande, tenebris,, 
2.208	Nec potes obtunso conprendere talia sensu? 
2.209	Ecce fides nulla est, tantum terrestria dixi! 
2.210	Quid, si caelestes uires conscendere sermo 
2.211	Coeperit et superas rerum conprendere formas? 
2.212	Quis uestrum duram poterit mihi pandere mentem ? 
2.213	Accipite ergo, nouis quae sit sententia rebus. 
2.214	Sidereum nullus poterit conscendere caelum, 
2.215	Ni solus, qui missus caeli uenit ab aula, 
2.216	Idem hominis natus, caeli qui in sede moratur. 
2.217	Ut serpens olim regionibus in desertis 
2.218	Moysei manibus summo sublatus honore est, 
2.219	Sic hominis natum tolli in sublime necesse est, 
2.220	Ut, quicumque fidem mentis penetralibus altis 
2.221	Illius ad nomen statuit, sub turbine saecli 
2.222	Proculcet pedibus letum et trans sidera surgens 
2.223	Sublimis capiat donum inuiolabile uitae. 
2.224	Namque Deus mundum tanto dilexit amore, 
2.225	Eius ut in terras discenderet unica proles 
2.226	Credentes Domino uitae iunctura perenni. 
2.227	Nec Deus hunc natum disquirere iure seuero 
2.228	Iudicioue truci terras expendere misit, 
2.229	Mitia sed populis ueniant ut munera uitae. 
2.230	Namque ubi certa fides fuerit conplexa salutem 
2.231	Non erit ulla illic anceps agitatio iuris. 
2.232	Ast ubi dona procul fuerint exclusa medellae, 
2.233	Iam propria ipsorum mentem damnatio torquet; 
2.234	Unica nam Domini fuit his incognita proles. 
2.235	Aduentum lucis miseri fugere superbi 
2.236	Et magis amplexi caecas tenuere tenebras. 
2.237	Sic quicumque malis mentem maculauerit actis, 
2.238	In tenebras pauidus refugit, ne lumine claro 
2.239	Sordida pollutae pateant contagia mentis. 
2.240	At quicumque piae tenuit uestigia uitae, 
2.241	Ad medium properat lucemque nitescere gaudet, 
2.242	Splendeat ut claris uirtutis gloria factis.\' 
2.243	Inde Galilaeam repetit seruator Iesus. 
2.244	Praeteriens sed forte venit Samaritida Sichen. 
2.245	Illic fundus erat, Iacob de nomine pollens, 
2.246	Et puteus gelido demersus in abdita fonte. 
2.247	Sederat hic rapido saluator anhelus in aestu, 
2.248	Discipulique escas mercantes moenibus urbis 
2.249	Passim dispersi solum liquere magistrum. 
2.250	Moenibus egrediens Samaritis femina uenit 
2.251	Hauritura cauis putei penetralibus undas. 
2.252	Olli Christus ait: x,Laticis da, femina, potum.\' 
2.253	Respondens mulier: \'Mirum mihi praecipis, inquit, 
2.254	Ut tibi Iudaeo mulier Samaritica potum 
2.255	Dispernens ueterum Samaritum iussa ministrem.\' 
2.256	Tum seruator ait: \'Domini si munera nosses, 
2.257	Et quis te sitiens putealia pocula poscat, 
2.258	Tu potius peteres, uiuam tibi traderet undam.\' 
2.259	Illa sub haec: \'Puteus gremium sinuatur in altum, 
2.260	Urceus est nullus nec sunt tibi uincula funis; 
2.261	Unde igitur poteris undam mihi tradere uiuam? 
2.262	Num tu maior eris nostri uirtute parentis? 
2.263	Hunc Iacob etenim puteum cum prole bibebat, 
2.264	Et proprios huc saepe greges ad pocula duxit.\' 
2.265	Olli respondit mundi regnator Iesus: 
2.266	\'Ex ista plene nullus satiabitur unda, 
2.267	Nam rursus sitiet; sed nostri dona liquoris 
2.268	Ardorem excludent aeterna in saecla bibendi. 
2.269	Dulcia prouenient nostri cui pocula fontis, 
2.270	Largior inde fluet uitalis gratia fluctus. 
2.271	Sed desiderium nostrae si te capit undae, 
2.272	Excitus ueniat tecum mox urbe maritus.\'. 
2.273	Coniugio sese mulier negat esse reuinctam. 
2.274	Tunc sic prosequitur mentis perspector Iesus: 
2.275	\'Femina, ueridicis loqueris de coniuge uerbis. 
2.276	Nam tu conubiis nexa es iam quinque uirorum, 
2.277	Nunc aliena super thalamorum uincula tollis.\' 
2.278	Tum mulier: \'Sanctum te certum est esse profetam. 
2.279	Sed nostri istius uenerandum montis in arce 
2.280	Praeceptum nobis quondam liquere parentes, 
2.281	At uos in Solymis orandum dicitis oris.\' 
2.282	Talia dicenti mox talia reddit Iesus: 
2.283	\'En aderit tempus, montis cum uertice uestri 
2.284	Omnibus et Solymis aberit ueneratio longe. 
2.285	Sed nunc certa salus Iudaeis surget ab oris, 
2.286	Et nunc instantis cursus iam temporis urget, 
2.287	Cum ueri sanctum genitorem errore remoto 
2.288	Cultores iustis armati legibus orent. 
2.289	Spiritus his ac plena fides erit et pater altus 
2.290	Talia conquirit cultorum pectora terris.\' 
2.291	Illa dehinc: \'Scimus, quod Christus nuntius orbi 
2.292	Aduentu proprio uitalia saecula pandet.\' 
2.293	Et tum peccantis largus miserator Iesus 
2.294	Se lumen terris Christum uenisse fatetur. 
2.295	Et iam discipuli reduces stupuere magistrum, 
2.296	Quod secreta illis potiretur femina uerbis. 
2.297	At properans urnam mulier pro fonte reliquit 
2.298	Et populum totis eduxit moenibus urbis. 
2.299	Omnia nam memorat, sibimet sermone profetae 
2.300	Gesserat ipsa prius quaecumque, ex ordine dicta. 
2.301	Tum propere Christum fusae petiere cateruae. 
2.302	Discipuli interea rogitabant, sumeret escas. 
2.303	Ille satis sibi pulchrorum superesse ciborum 
2.304	Respondit. Sed tum mirantum discipulorum 
2.305	Inter se occultis currebat sermo loquellis: 
2.306	\'Forte aliquis prior hic epulas dedit ante magistro, 
2.307	Nostras ut merito satiatus respuat escas.\' 
2.308	Ille sed internae cernens molimina mentis: 
2.309	\'Hae mihi sunt epulae, pectus satiabitur istud, 
2.310	Si faciam magni genitoris iussa per orbem. 
2.311	Quattuor hinc menses laetae ad primordia messis 
2.312	Frugiferae aestati certe superesse putatis. 
2.313	Erigite ergo oculos, albentes cernite campos, 
2.314	Cunctaque maturam iam rura exposcere messem. 
2.315	Nunc quicumque metet, pulchri mercede laboris 
2.316	Vitalique dehinc gaudebit fruge redundans 
2.317	Et sator accipiet messorum gaudia laetus. 
2.318	Vos ego nunc misi grauidam succidere messem, 
2.319	Quae non est uestro sulcis inserta labore. 
2.320	Vos aliena bonae ditabunt munera frugis.\'. 
2.321	Talibus adloquiis comitum dum pectora conplet, 
2.322	Ecce Samaritum populi uenere rogantes 
2.323	Exorantque illic geminos expendere soles. 
2.324	Iamque fides multos plebis fundauerat alta; 
2.325	Nec iam femineis tantum concredere uerbis 
2.326	Ipsos, sed coram uirtus manifesta docebat, 
2.327	Venisset saecli quod iam seruator Iesus. 
2.328	Iamque Galilaeam remeauerat in regionem, 
2.329	Quondam ubi fontanas uino mutauerat undas. 
2.330	Regius hic iuuenis, cui natum morbus anhelo 
2.331	Ardore extremis uitae torrebat in oris, 
2.332	Conperit ut Christum certo remeasse recursu, 
2.333	Aduolat et precibus subolis pro sorte profusis 
2.334	Orabat, celeris deposcens dona salutis, 
2.335	Ne prius ad letum natus traheretur acerbum. 
2.336	-Christus ad haec: \'Signis nisi suadeat omnia uirtus, 
2.337	Non erit ulla fides; sed perge et sospite uita 
2.338	Aedibus in uestris dulcem conplectere natum.\' 
2.339	His uerbis fructum mox perceptura salutis 
2.340	Pulchra fides animum laetanti in pectore firmat. 
2.341	Iamque iter ingresso properantibus obuia seruis 
2.342	Nuntia fama uenit pueroque in luminis oras 
2.343	Limine de mortis subitam remeasse salutem. 
2.344	Ille ubi cognouit certum concurrere tempus 
2.345	Sanantis Christi verbis, seseque domumque 
2.346	Mancipat amplexus fidei uenerabile donum. 
2.347	Forte dies epulis multos sociauerat unis, 
2.348	Publica conductis qui uectigalia lucris 
2.349	Professi rapiunt alieno nomine praedam. 
2.350	Hos cum discipulis simul accipiebat Iesus. 
2.351	Ecce Pharisaei occulto reprehendere risu, 
2.352	Quod legis doctor conuiuia talia iniret. 
2.353	Ille sed inspiciens, quid pectora clausa tenerent: 
2.354	\'Non, inquit, medicis opus est, ubi fortia membra 
2.355	Intemerata salus uegetat uirtutis honore. 
2.356	Aegris sed merito miseris adhibenda medella est. 
2.357	Discite nunc saltem, iubeant quid uerba profetae: 
2.358	Non ego sacra magis quam mitia pectora quaero. 
2.359	Haut etenim iustos ueni ad directa uiantes, 
2.360	Sed reuocare malos peccantum a limite gressus.\' 
2.361	Ecce sed e numero mirantum munera Christi 
2.362	Unus Iohannis quaerebat discipulorum, 
2.363	Cur ipsi legis ieiunia crebra tenerent 
2.364	Nullaque sub Christo plebes ieiunia ferret. 
2.365	Christus ad haec contra placido sic ore profatur: 
2.366	\'Qui sponsi laetis comitantur uota choreis, 
2.367	Non praesente illo ieiunia tristia portant 
2.368	Iamque dies aderit, cum sponsus turbine saecli 
2.369	E medio comitum rapietur: tristibus illi 
2.370	Spondebunt animos lacrimis horrore ciborum. 
2.371	Quam stultum est, rudibus ueteres subtexere pannos 
2.372	Vestibus, ut turpis peius scissura patescat? 
2.373	Aut utribus calidum tritis conmittere mustum, 
2.374	Quis ruptis totum sequitur disperdere uiuum? 
2.375	Sed rudibus rectum est utribus spumantia musta 
2.376	Condere: sic uiuum conseruant fortia uasa..\' 
2.377	Talia tractanti percussus pectora luctu 
2.378	Ecce sacerdotum princeps procumbit adorans 
2.379	Et sibi defunctam — funus miserabile — natam 
2.380	Inplorat lacrimans, certamque uenire salutem 
2.381	Defunctis etiam poscebat munera Christi. 
2.382	Haut mora, consurgens graditur seruator Iesus. 
2.383	Progressi mulier sequitur uestigia seruans, 
2.384	Quam languore graui bis sex labentibus annis 
2.385	Carpebat fluxus macerans sine fine cruoris 
2.386	Viribus absumptis et toto corpore fessam. 
2.387	Pectoris haec tacitam uoluebat credula mentem 
2.388	Arcano secumque fide iam certa tenebat, 
2.389	Actutum fesso fugeret quod corpore tabes, 
2.390	Extremam Christi posset si tangere uestem. 
2.391	Haec ubi per populum summi pendentia pepli 
2.392	Fila manu trepida tractauit, protinus ille 
2.393	Et causas morbi et credentia pectora cernens 
2.394	Concessit celerem tali cum uoce salutem: 
2.395	\'Accipe, quod meruit fidei constantia, munus.\' 
2.396	Et mox restricto uiguerunt sanguine uenae. 
2.397	Postquam peruentum est, ubi funera uirginis, ingens 
2.398	Plangentis populi fremitus clangorque tubarum 
2.399	Ultima supremae celebrabant munera pompae: 
2.400	Abscedant, inquit, tectis haec tristia uestris. 
2.401	Namque puella iacet placido demersa sopore, 
2.402	Defunctam retur flentum quam nescia plebes.\' 
2.403	Talia dicentem ridentum turba reliquit, 
2.404	Quod morte abreptam dixit dormire puellam. 
2.405	Sed Christus, leti uictor uitaeque repertor, 
2.406	Frigentis dextram dignatus prendere dextra 
2.407	Surgere mox iussit miranda ad gaudia patris. 
2.408	Inde reuertenti clamor se protinus offert 
2.409	Caecorum pariter gressu labente duorum. 
2.410	Ollis Christus ait: \'Quid credunt pectora uestra? 
2.411	Num uirtute mea se reddet lumen ademptum?\' 
2.412	Olli firmato se credere corde fatentur. 
2.413	Tum Christus fatur: \'Credentes cernite lucem 
2.414	Nec cuiquam nostrum post haec edicite nomen.\' 
2.415	Dixit; sed propere per gaudia tanta uidentum 
2.416	Ardor inexpletus famam per cuncta serebat. 
2.417	Offerturque dehinc iuuenis, cui rapta sonorae 
2.418	Daemonis incursu fuerat substantia uocis. 
2.419	Ast ubi propulsus fugit de pectore daemon, 
2.420	Confestim sanae redierunt munera linguae. 
2.421	Talia mirantis populi stipante tumultu 
2.422	Vallatur; cernens sed milia tanta uirorum 
2.423	Ingemit ut ruris dominus, cui pascua laeta 
2.424	Innumerae tondent pecudes rectoris egentes. 
2.425	Tunc ad discipulos depromit talia dicta: 
2.426	\'Quam laetae segetes ruris per terga patescunt! 
2.427	Sed rarus messor frugis superatur aceruo. 
2.428	Iam superest dominum segetis deposcere tantae, 
2.429	Ut sua rura uelit numero conplere colentum.\' 
2.430	Haec fatus populo ex omni delecta seorsum 
2.431	Fortia conglomerat bisseno pectora coetu. 
2.432	Hos ubi delegit, praeceptis talibus inplet: 
2.433	\'Deuitate itiner, quod gentes perfidiosae 
2.434	Et Samaritarum fraudis uestigia calcant. 
2.435	Pergite, qua patrii pecoris custodia labat. 
2.436	Pergentes uero similem mihi sumite mentem, 
2.437	Ut uobis subigat uirtutes daemonis atri 
2.438	Sancta fides curamque piam languoribus aptet. 
2.439	Hae uires nulla uobis mercede dabuntur 
2.440	Et uos haut aliter gratuita inpendite dona. 
2.441	Non auri argentiue domet possessio mentem, 
2.442	Nec uos nummorum subigat scelerata cupido. 
2.443	Non geminas uestes nec plantis tegmina bina 
2.444	Virtutis nudae cupiat seruare minister. 
2.445	Ingressi muros urbis perquirite semper, 
2.446	Hospitio quorum par sit succedere iustis; 
2.447	Ingressique dehinc pacem sub tecta uocate. 
2.448	Si tranquilla domus fuerit, pax illa manebit, 
2.449	Sin erit indignis habitantum moribus horrens, 
2.450	Diffugiet uestrumque abitum pax uestra sequetur. 
2.451	Excludet quicumque ferus uos limine tecti, 
2.452	Auribus aut duris spernet uitalia uerba, 
2.453	Excutite egressi domibus uestigia uestra, \' 
2.454	Haereat iniustae ne uobis portio uitae. 
2.455	Illos deterior Sodomorum poena manebit 
2.456	Suppliciis, ueniet mundo cum terminus omni. 
2.457	Pergite nunc ut oues, durorum praeda luporum; 
2.458	Sed uos arguto serpentum corde uigete, 
2.459	Simplicitate tamen dulces superate columbas. 
2.460	Nam saepe incumbet uobis iniuria praeceps 
2.461	Conciliisque hominum statuentur corpora uestra. 
2.462	Vos flagris uinclisque feris durisque tyrannis 
2.463	Frendens urgebit pro me uiolentia saecli. 
2.464	Cum uos prodiderint, uerborum linquite curam, 
2.465	Sponte fluens dabitur sermonis gratia uobis; 
2.466	Spiritus in uobis pro uobis digna loquetur. 
2.467	Prodet enim fratrem scelerata. insania fratris, 
2.468	Ad letumque dabunt genitorum corpora nati. 
2.469	Vos odia urgebunt semper pro nomine nostro, 
2.470	Sed finem fidei comitatur gloria uitae. 
2.471	Profugite ex tectis, quae uos sectabitur, urbis; 
2.472	Inde aliam, mox inde aliam conquirite sedem. 
2.473	Nam uobis urbes semper superesse necesse est, 
2.474	Istrahelitarum quae dent sub nomine plebem. 
2.475	Discipulus numquam transcendat celsa magistri 
2.476	Culmina, nec dominum temptet praecellere seruus. 
2.477	Discipulo satis est uires aequare magistri 
2.478	Vel domini similem uirtutem prendere seruo. 
2.479	Pectoribus uestris semper timor omnis aberret; 
2.480	Nam nudata suis promuntur cuncta latebris. 
2.481	In tenebris tacite uobis quaecumque iubentur, 
2.482	Dicite praeclaro nitidi sub lumine solis. 
2.483	Auribus et uestris dicam quaecumque susurrans, 
2.484	Excelso in populos spargantur culmine tecti. 
2.485	Despicite illorum rabiem, qui corpora uestra 
2.486	Prosternent ferro: non est his ulla potestas 
2.487	Viuacem leto pariter dimittere mentem. 
2.488	Illum sed potius cordis secreta pauescant, 
2.489	Corporis est animique simul cui cuncta potestas. 
2.490	Passeribus pretium nummi uix portio parua 
2.491	Proueniet: non est tamen unum credere dignum 
2.492	Iniussu Domini laqueos incurrere nostros. 
2.493	Quis dubitet sapiens, Domini sub pectore multis 
2.494	Cedere pinnatis hominem pro milibus unum? 
2.495	Qui me confessus fuerit sub iudice terrae, 
2.496	Hunc ego non aliter coram genitore fatebor; 
2.497	Sic itidem coram genitore negabo negantem. 
2.498	Non ego nunc pacem terris inmittere ueni, 
2.499	Sed gladium, patrio dirimat qui pectore natum 
2.500	Et dulcem natam dirimat qui pectore matris. 
2.501	Si quis amore meo genitorem pluris habebit, 
2.502	Vel matri suboliue meum postponet amorem, 
2.503	Sentiet horribilem nostra de sede repulsam. 
2.504	Contemnet quicumque animam pro nomine nostro, 
2.505	Inueniet laeta florentem fruge salutis. 
2.506	Qui uos suscipiet, me suscepisse benignis 
2.507	Obsequiis, idem me pro genitore supremo 
2.508	Suscepisse sibi gaudebit perpete uita/ 
2.509	Talia discipulis bis sex cum iussa dedisset, . 
2.510	Iustus Iohannes caeci de carceris umbris 
2.511	Sectantum e numero delectos talia dicta 
2.512	Ad Christum portare iubet uerumque referre: 
2.513	\'Tune piis animis requies, quam regia caeli 
2.514	Pollicita est terris, nostro sub tempore fulgens? 
2.515	An aliam superest post haec sperare salutem?\' 
2.516	Talibus haec Christus dictis mandata remittit: 
2.517	\'Caecorum tenebrae mutantur lumine lucis 
2.518	Debiliumque uigent firmato robore membra; 
2.519	Lurida discutitur squamoso corpore lepra, 
2.520	Aeriae uocis penetrat surdas sonus aures. 
2.521	Redditur amissae leti post funera uitae 
2.522	Ad corpus remeans animae iam libera uirtus, 
2.523	Pauperibusque suis non dedignata patescit 
2.524	Fulgentis splendens aduentus gloria nostri. 
2.525	Ille beatus erit, quem non deceperit error.\' 
2.526	Talia discipuli referunt mandata magistro. 
2.527	Hoc super ad populum depromit talia Christus: 
2.528	\'Cur in deserto uoluistis uisere nuper 
2.529	Stramen harundineum uento uibrante moueri? 
2.530	Cur etiam molli uestitum ueste uidere? \' 
2.531	In domibus regum molli cum ueste tenentur. 
2.532	Ille profetarum solus transcendere uires 
2.533	Iudicio ueteris scripti promittitur olim. 
2.534	Hunc etenim memorat uenerandae lectio uocis: 
2.535	En ego mitto meum stratas aptare ministrum 
2.536	Ante tuos uultus; genuit nec femina quemquam, 
2.537	Maior Iohannis nostri qui uiribus esset. 
2.538	Sed minor hoc caeli fiet sublimior aula. 
2.539	Huius ab exortu uim caeli regia sentit, 
2.540	Et caeli regnum uiolentia diripit atrox. 
2.541	Lex omnis summam Baptistae ad tempora cepit 
2.542	Atque profetarum finis concluditur idem. 
2.543	Si uultis uolucris penetralia noscere saecli, 
2.544	Corpus Iohannis felix habitabile sumpsit 
2.545	Helias, quondam quem turbine missa corusco 
2.546	Flammipedum rapuit simulatio quadriiugorum. 
2.547	Audiat haec dictis pandens uitalibus aures. 
2.548	Nunc tibi confiteor, genitor, cui gloria seruit 
2.549	Fulgentis caeli et terrarum frugiferentum, 
2.550	Celasti nunc quod sapientibus ista superbis 
2.551	Paruulaque infantum uis haec conprendere corda. 
2.552	Iam mihi regnantis sunt omnia tradita patris, 
2.553	Nec quisquam Domini poterit cognoscere natum, 
2.554	Ni solus genitor; genitorem mente uidebit 
2.555	Filius, aut idem pandet cui talia natus. 
2.556	Huc omnes ueniant, oneris quos sarcina uasti 
2.557	Conprimit; his poterit uirtus mea munere patris 
2.558	Antiquas uires hilari reparare quiete. 
2.559	Sumite forte iugum, leuis est mea sarcina iustis, 
2.560	Namque humili dulcem largitur corde salutem.\' 
2.561	Haec ubi dicta dedit, messis per culta grauatae 
2.562	Praeterit, et populus sectantum discipulorum 
2.563	Spicarum grauidam carpebat in ordine frugem. 
2.564	Ille dies ueteri poscebat lege quietem, 
2.565	Sabbata nam priscis repetebant otia iussis. 
2.566	Ecce Pharisaei coram reprendere Christum, 
2.567	Quod sanctae legis calcarent iussa metentf\'s 
2.568	Discipuli. Legum sed tum conpletor Iesus 
2.569	Incipit his ueteris scripti monumenta retexens: 
2.570	\'Legistis certe, in templo Dauida canorum 
2.571	Cum populo quondam panes sumpsisse sacratos 
2.572	Et propriam comitumque famem sedasse; sed illos 
2.573	Inlicitum cuiquam fuerat contingere panes, 
2.574	Sumere quos solus poterat de lege sacerdos. 
2.575	Eiusdem scriptum est iusto moderamine legis: 
2.576	Sabbata profanent templo sine crimine uates. 
2.577	Nec minor est istic uestrae glomeratio turbae 
2.578	Quam templi uirtus. Caperent si pectora uestra, 
2.579	Quod non sacra Deus, sed malit mitia corda, 
2.580	Non iam saepe uiros damnasset factio sacros, 
2.581	Expertes culpae. Sed nunc ego sabbata cuncta 
2.582	Sponte mea dominans legis sub iure tenebo.\' 
2.583	Tunc conuenticula ipsorum post talia dicta 
2.584	Ingreditur; mox hic iuuenem pro limine cernit, 
2.585	Siccatum ex umero cui pondus inutile palmae 
2.586	Pendebat. Sed tum dictis temptando dolosis, 
2.587	Aegris an liceat per sabbata ferre medellam, 
2.588	Quaerunt, calcatae ut legis uindicta maneret. 
2.589	Christus ad haec: \'Foueam si forte pecuscula uestra 
2.590	Inciderint, certe transibitis otia legis 
2.591	Et pecus abrupto tolletis uile profundo. 
2.592	.Quanto igitur nobis hominum curatio maior 
2.593	Ad benefacta animos tollens accendere debet! 
2.594	Ergo age tu, iuuenis, rediuiuam tendito dextram.\' 
2.595	Cum dicto palmas sanus porrexit utrasque. 
2.596	His tum pro signis, quae uix ueneratio posset 
2.597	Mirantis digno populi sustollere cultu, 
2.598	Conciliis trucibus conclamant decipiendum. 
2.599	Talia perspiciens procerum molimina Christus 
2.600	Discedit; uariis hominum languoribus aptat 
2.601	Concessam in populos patria uirtute medellam. 
2.602	Oblatus sibi mox, quem daemonis horrida uirtus 
2.603	Et lingua et uisu truncatum uiuere poenae 
2.604	Et propriis escam cruciatibus esse uolebat. 
2.605	Hunc ubi curatum uisuque et uoce uigentem 
2.606	Caeca Pharisaeae cognouit factio gentis, 
2.607	Daemonis auxilio, qui princeps daemoniorum 
2.608	Solus nequitiae uires dicione teneret, 
2.609	Haec illum fecisse ferunt. Sed talia Christus 
2.610	Veridicis aperit conuincens pectora uerbis: 
2.611	\'Si gemina regnum distractum parte dehiscat 
2.612	Et scissa aduersum sese diuulsio pugnet, 
2.613	Disruptis propere labentur cuncta medullis. 
2.614	Horridus et daemon si daemone pellitur atro, 
2.615	Aduersa sibimet scissus uirtute repugnat. 
2.616	Quis poterit praedam tectis auferre uirorum, 
2.617	Ni prius adgressor custodum brachia nodis 
2.618	Vinciat, ut facilis ueniat direptio praedae? 
2.619	Quisque meis aberit discretus miles ab armis, 
2.620	Hostis in aduersa consistet fronte duelli. 
2.621	Quisque meis gregibus cogendis liber aberrat, 
2.622	Dissicet ille mei pecoris per deuia pastus. 
2.623	Sed quicumque hominum fuerit super omnibus error, 
2.624	Dimitti poterit; tantum ne Spiritus umquam 
2.625	Vocibus insana laceretur mente profusis. 
2.626	Siue furens hominis nato conuicia quisquam 
2.627	Ingeret, haec etiam poterunt peccata remitti. 
2.628	Spiritus at sanctus tantum cuicumque profana 
2.629	Verborum rabie uiolabitur, inreuocatis 
2.630	Suppliciis nunc et semper torrebitur ignis. 
2.631	Quando ueneniferi serpentis saeua propago 
2.632	Sermonum dulci poterit mitescere fructu? 
2.633	Nam bona thesauris promuntur dulcia iustis 
2.634	Et mala letifero procedunt ore uenena. 
2.635	Verborum meritis ueniet sub iudice poena, 
2.636	Verborum meritis dabitur sub iudice uita. 
2.637	Quae genitor faciet, sectabitur omnia natus, 
2.638	Namque idem nato manifestat cuncta uidenda 
2.639	Et potiora dehinc tribuet miracula rerum. 
2.640	Sicut enim genitor demortua corpora reddet 
2.641	Ad claram uitae lucem, sic omnia natus, 
2.642	Quae uolet, ad lumen surgentia corpora ducet, 
2.643	Nec genitor quicquam uestri se iudice quaeret, 
2.644	Sed dedit haec nato quaerendi iura per orbem, 
2.645	Gloria quo maneat similis natoque patrique. 
2.646	Namque repulsus erit uestro si natus honore, 
2.647	Inprobitate pari genitorem despicietis. 
2.648	Sed cui nostra fidem sermonis gratia figet, 
2.649	Mox me mittentis genitoris dona patescent 
2.650	Aeternamque dabit praesens constantia uitam. 
2.651	Iudiciumque illi non est, sed migrat ab atra 
2.652	Morte procul lucisque uigens ad limina tendit. 
2.653	Adueniet tempus, cum mortua corpora uocem 
2.654	Accipient nostram et uitam cum uoce tenebunt. 
2.655	Nam sicut genitor uitam sibi possidet in se, 
2.656	Sic tribuit nato uitam et ius dicere iussit, 
2.657	In terras hominis quoniam cum corpore uenit. 
2.658	Nec uobis mirum uideatur, corpora cuncta 
2.659	Vocis ad auditum propriis exsurgere bustis, 
2.660	Iustorumque animas rediuiuo corpore necti, 
2.661	Iudicioque graui miseros exsurgere prauos. 
2.662	Nec mihi iudicium tribuit mea sola potestas, 
2.663	Arbitrio quoniam genitoris cuncta iubentur, 
2.664	Qui me iustitiam terris disquirere iussit. 
2.665	Namque ego si proprio testis pro nomine surgam, 
2.666	Falsa loquar; aliusque itidem quia testis habetur 
2.667	Pro nobis, semper mihi talia temnere fas est. 
2.668	Nam ueris operum signis manifestior omni 
2.669	Luce nitet praesens nostris testatio factis. 
2.670	Talia concedens genitor mihi testis adhaeret, 
2.671	Qui me dimisit terris sua ponere iussa. 
2.672	Huius enim uocem numquam conprendere quistis 
2.673	Nec speciem propriam concessit uisere uobis. 
2.674	Nec sermo ipsius poterit per uestra sedere 
2.675	Pectora, credendi quoniam substantia nulla est. 
2.676	Quaeratur ueterum scriptorum lectio uobis, 
2.677	Perpetuam cunctis uitam quam ferre putatis. 
2.678	Haec etiam nostrum testatur lectio donum. 
2.679	Nec tamen audetis propius consistere nobis, 
2.680	Ne uerae uobis contingat gratia uitae. 
2.681	Non mihi captatur terrenae gloria laudis. 
2.682	Namque ego quod summi genitoris nomine ueni, 
2.683	Respuitur uobis, ueniet sed decolor alter, 
2.684	Homine quem fultum proprio gens uestra sequetur. 
2.685	Alternae in uobis captatur gloria famae, 
2.686	Unius et solam fugitis disquirere laudem. 
2.687	Nec uos arguerim coram genitore, sed illic 
2.688	Accusator erit, quem spes modo uestra celebrat,. 
2.689	Moyses, quem fidei nullo seruastis honore. 
2.690	Eius enim scriptis uester si crederet error, 
2.691	Crederet et nobis, Moysi quem scripta frequentant.\' 
2.692	Talia tum contra scribarum uerba sequuntur: 
2.693	\'Vocibus indubitata fides comitabitur istis, 
2.694	Si uirtus certis firmet miracula signis.\' 
2.695	Ille dehinc: \'Polluta malis generatio quaerit 
2.696	Signa sibi; rebus stabunt sed signa futuris. , 
2.697	Namque profeta cauo quantum sub pectore ceti 
2.698	Temporis absumpsit, terrae in penetralibus altis 
2.699	Progenies hominis tantum demersa manebit. 
2.700	Adueniet tempus, cum surget reddita uitae 
2.701	Gens hominum propriis in fletum dedita gestis. 
2.702	Haec istam digno damnabit crimine gentem, 
2.703	Quod maris e fundo surgentis uoce profetae 
2.704	Conmonita in lacrimas Dominum proiecta reflexit. 
2.705	Hic et Ionaeis monitis potiora iubentur, 
2.706	Contemnitque feris animis gens impia lucem. 
2.707	Et regina Noti uitales surget in oras. 
2.708	Illius ad specimen damnabitur effera plebes, 
2.709	Finibus extremis Libyae quod uenerit illa, 
2.710	Ut Solomona pium, praeceptis dedita iussis, 
2.711	Audiret; potior nunc est Solomone potestas 
2.712	Et tamen obtunsae caecantur pectora plebis. 
2.713	Expulsus si quando fugit de pectore daemon, 
2.714	Quem turbat sanctus purgato corpore flatus, 
2.715	Ille uenenatis conlustrat passibus oras, 
2.716	Qua nulla excurrit fontani gurgitis unda, 
2.717	Nec requiem placidae sedis sibi repperit ardens. 
2.718	Tunc repetit suetae sitiens habitacula mentis. 
2.719	At si forte suis obnoxia corda uenenis 
2.720	Ornatuque leui ridentia limina cernit, 
2.721	Adsociat septem similes glomerando furores 
2.722	Vis inimica homini penetratque in uiscera serpens. 
2.723	Sic genus hoc uero mentis cum degenerarit, 
2.724	Vincula perpetuis deflebit subdita poenis.\' 
2.725	Atque ea dum populis uitalia dicta frequentat, 
2.726	Pro foribus mater cum fratribus adstitit illi 
2.727	Et miscere foris sermonem comminus orat. 
2.728	Talia tum matris mandatis dicta remittit: 
2.729	\'Hic mecum genetrix, mecum germana residunt 
2.730	Corpora. Nam. patria inpletur cuicumque uoluntas, 
2.731	Ille meo proprium conectit sanguine corpus, 
2.732	Et matris generisque mei sub nomine habetur.\' 
2.733	Progreditur templo terrarum lumen Iesus 
2.734	Et maris extrema terraeque resedit in ora, 
2.735	Innumeraeque illuc plebis fluxere cateruae. 
2.736	Ille sed excelsam scandens, quae proxima, puppim 
2.737	Litora conplenti depromit talia plebi: 
2.738	\'Ecce sator proprio conmendat semina ruri; 
2.739	Illa cadunt diuersa solo sortemque locorum 
2.740	Pro uirtute ferunt. Nam sicubi trita uiarum 
2.741	Sub pedibus solido densetur limite tellus, 
2.742	Aeriis auibus dant nudam semina praedam. 
2.743	Ast ubi pertenui uelantur puluere saxa, 
2.744	Farra quidem uiridem depromunt germinis ortum; 
2.745	Sed quia nulla subest suci substantia glebis, 
2.746	Inserto arescunt radicum fila calore, 
2.747	Cunctaque mox apicum labuntur acumina leto. 
2.748	Seminibusque aliis contingunt aspera rura; 
2.749	Sentibus hic spinisque feris uelocius exit 
2.750	Roboris augmentum frugemque internecat angens. 
2.751	Uberibus uero dantur quae semina glebis, 
2.752	Illa ferunt pulchram segetem, cui laeta frequentat 
2.753	Incrementa sui centeno copia fetu. 
2.754	Audiat haec, aures mentis qui gestat apertas.\' 
2.755	Talia discipuli mirantes dicta requirunt, 
2.756	Inplicitis populo cur clauderet omnia uerbis, 
2.757	Ille sed amota credentum plebe profatur: 
2.758	\'Vobis, qui firmo robustam pectore mentem 
2.759	Ad capienda Dei penetralia constabilistis, 
2.760	Concessum est aditis penitus consistere regni; 
2.761	Illis pro merito clauduntur lumina mentis. 
2.762	Si quia habet dignus, capiet potiora redundans; 
2.763	Qui uero expertes caelestis muneris errant, 
2.764	Amittent etiam, proprium quodcumque retentant. 
2.765	Idcirco obscuris coopertum ambagibus illum 
2.766	Perstringit populum sermonis gratia nostri, 
2.767	Ut dictum Esaiae merita de plebe recurrat: 
2.768	En populi mentes uelantur ad omnia crassis 
2.769	Obicibus, sensu ne tangant munera uitae. 
2.770	Auribus adsistunt clausis oculisque grauatis, 
2.771	Ne conuersa bono sanetur noxia plebes. 
2.772	Quam uestrae nunc sunt aures oculique beati! 
2.773	Nam multi ueteres iusti sanctique profetae, 
2.774	Quae uobis clarent, orarunt cernere dona. 
2.775	Accipite ergo animis, qui sit de semine sensus: .... 
2.776	Quisque meum uerbum summas dimittit in aures, 
2.777	Nec sensus recipit stabili praecepta uigore, 
2.778	Eripit illius totum de pectore daemon. 
2.779	Hic agro est similis duro, qui germina farris 
2.780	Exponit rapidis auibus sine fruge rapinam. 
2.781	Sunt alii, laeto qui pectore nostra receptant, 
2.782	Sed breuis est illis perceptae gratia frugis. 
2.783	Nam si dura premat mentem strictura coercens, 
2.784	Continuo trepidi produnt sibi credita leto. 
2.785	His saxosus ager simili leuitate uirescit. 
2.786	At spinosus ager curarum mole grauatis 
2.787	Respondet, pressant quos pondera diuitiarum. 
2.788	Semina sic nostri sermonis pressa grauantur, 
2.789	Nec fructus sequitur spinarum horrore necatus. 
2.790	Pinguia sic itidem paribus stant uiribus arua 
2.791	Illis, qui clarae capiunt praecepta salutis, 
2.792	Quae penetrant animum sensu tractante tenaci 
2.793	Centiplicemque ferunt uirtutis robore frugem.\' 
2.794	Haec tum discipulis plebique haec insuper addit: 
2.795	\'Agricolae simile est regnum sublime Tonantis. 
2.796	Ille iacit proprio mandans bona semina ruri, 
2.797	Sed post subripiens hominum insidiando sopori 
2.798	Trux inimicus adit loliumque inspergit amarum. 
2.799	Ecce sed ad fructum culmis cum spiceus horror 
2.800	Processit, lolio messis maculata redundat. 
2.801	Tum domino famuli mirantes talia fantur: 
2.802	Nonne bonum terrae semen per terga dedisti? 
2.803	Unde igitur lolio turpi tua rura grauantur? 
2.804	Sed iam, si iubeas, messem purgabimus omnem, 
2.805	Triticeusque nitor selecta sorde resistet. 
2.806	Tum dominus miti contra sermone profatur: 
2.807	Hic dolus est, inimice, tuus, sed farra sinamus 
2.808	Crescere cum lolio. Pleno nam tempore messis 
2.809	Secretum lolium conexo fasce iubebo 
2.810	Ignibus exuri; at nostro de semine messor 
2.811	Horrea nostra dehinc purgata fruge replebit. 
2.812	Haut aliter simile est, cordis si panditis aures, 
2.813	Praeparui grano regnum caeleste sinapis, 
2.814	Quod proprio insinuans disponit cultor agello. 
2.815	Seminibusque illud minus omnibus esse uirentum 
2.816	Creditur; at iusti mox incrementa uiroris 
2.817	Sumpserit, erecto transcendit uertice cunctas 
2.818	Agrorum fruges, ramis ut plumea turba 
2.819	Conludat possitque umbras habitare uirentes. 
2.820	Fermento par est munus caeleste salubri, 
2.821	Quod magna condit mulier sub mole farinae. 
2.822	Illa dehinc modico fermenti mixta calore 
2.823	Conducto, unius coalescit corpore massae.\' 
2.824	Talia tum populo perplexis condita uerbis 
2.825	Promebat, ueteris quo possent dicta profetae 
2.826	Ordine saeclorum iussis concurrere rebus: 
2.827	Os aperire meum dignabor, condita mundi 
2.828	Conuoluet ructans uarii sermonis imago. 
2.829	Inde domum repetit serus turbasque reliquit. 
3.1	Fuderat in terras roseum iubar ignicomus sol. 
3.2	Discipuli rogitant, lolii quid quaestio uellet 
3.3	Et segetis; clarus quibus haec depromit Iesus: 
3.4	\'Optima qui farris conmendat semina glebis, 
3.5	Filius est hominis; mundum sub nomine ruris 
3.6	Accipite, atque homines puro pro semine iustos. 
3.7	At lolium infelix cooperti daemonis arte 
3.8	Sunt homines; inimicus erit, uis horrida, daemon; 
3.9	Extremus mundi finis pro tempore messis. 
3.10	Messores patrii uenient per rura ministri, 
3.11	Quos hominis natus proprii de corpore regni 
3.12	Colligere erroris laqueos labemque iubebit 
3.13	Collectosque simul rapidis exurere flammis. 
3.14	Dentibus his stridor semper fletusque perennis, 
3.15	Secretisque piis ueniet lux aurea uitae, 
3.16	Sedibus ut caeli uibrantur lumina solis.\' 
3.17	Haec docuit patriamque redit seruator in urbem. 
3.18	Illic expediens populis — mirabile dictu — 
3.19	Iustitiae leges uitaeque salubria iussa, 
3.20	Virtutes patrias simul insinuando docebat. 
3.21	Tunc liuore graui plebes conmota suorum . 
3.22	Praesentisque simul doni miracula uoluens 
3.23	Et generis noti reputans ex ordine gentem, 
3.24	Haec inter sese mussanti uoce uolutant: 
3.25	\'Nonne hic est fabri suboles, cui nomen Ioseph? 
3.26	Non Maria est genetrix, non fratrum nota propago? 
3.27	Unde igitur legis doctor tantaeque minister 
3.28	Virtutis, cedit cui labes uicta malorum? 
3.29	Nazara sic plebes; cui talia reddit Iesus: 
3.30	\'Temnuntur propriis miracula semper in oris 
3.31	Et sine honore manent patria sub sede profetae.\' 
3.32	Talibus indignans pressit sua munera Christus. 
3.33	Interea ad regem uolitabat fama superbum, 
3.34	Quod mala cuncta illi uirtus diuina domaret. 
3.35	Sed putat Herodes, leti quod lege remissus 
3.36	Tanta ut Iohannes uirtutis dona teneret. 
3.37	Nam quondam cernens liuenti pectore daemon, 
3.38	Erroris labem puris quod solueret undis 
3.39	Iustus Iohannes, damnis accensa malorum 
3.40	Tunc petit Herodem pestis saeuissima regem . 
3.41	Et facile iniusti penetrans habitacula cordis 
3.42	Adcumulare feris subigit scelera impia gestis. 
3.43	Arserat inlicito Herodes accensus amore 
3.44	In thalamos fratris, casto quod iure uetabat 
3.45	Doctus Iohannes. Feritas sed nescia recti 
3.46	Subiecit leges pedibus fruiturque nefandis 
3.47	Conubiis ipsumque super, qui praua uetabat, 
3.48	Carceris inmersum tenebris uinclisque grauauit. 
3.49	Sanguine nam iusti primo conpressa timore 
3.50	Abstinuit sitiens feritas, quia magna profetam 
3.51	Plebis Iohannem ueneratio suscipiebat. 
3.52	Natali sed forte die cum laeta tyrannus 
3.53	Herodes celsis strueret conuiuia mensis, 
3.54	Luxuriae quoniam coniuncta superbia gaudet, 
3.55	In medio iuuenum reginae filia uirgo, 
3.56	Alternos laterum celerans sinuamine motus, 
3.57	Conpositas cantu iungit modulante choreas. 
3.58	Ipse sed in primis mirata uirginis arte 
3.59	Attonitus stupuit; tunc praemia cuncta patere 
3.60	Iuratus spondet, quaecumque puella petisset. 
3.61	Illa sed horrendae seruans scelera impia matris 
3.62	Urget Iohannis caput a ceruice reuelli 
3.63	Et lance inferri praesentia munera poscens. 
3.64	Praesentum Herodes procerum sub pondere tristis, 
3.65	Iurandique memor iuris tamen imperat aegre, 
3.66	Insontis caput inferri tradique puellae. 
3.67	Illa — nefas — matri scelerata ad gaudia portat. 
3.68	Corporis at lacerum flentes sine nomine truncum 
3.69	Discipuli condunt terrae Christumque sequuntur. 
3.70	Ille ubi cognouit iusti miserabile letum, 
3.71	Deserit insonti pollutam sanguine terram 
3.72	Frondosaque latet secretae uallis in umbra. 
3.73	Sed populi inmensae uirtutis dona sequuntur. 
3.74	Ille ubi credentum turbas in ualle remota 
3.75	Conuenisse uidet, morborum tabe repulsa 
3.76	Corpora subiecit miseratus multa medellae. 
3.77	Iamque sub extremo labentis lumine solis 
3.78	Discipuli Christo suadent dimittere turbas, 
3.79	Ut sibi quisque paret quaerens per compita uictum. 
3.80	Ille iubet cunctis ibidem conuiuia poni. 
3.81	Discipuli ostendunt, nil amplius esse ciborum 
3.82	Ni pisces geminos et farris fragmina quinque. 
3.83	\'Hoc, inquit, satis est.\' Tum mox discumbere plebem 
3.84	Gramineisque toris iussit conponere membra. 
3.85	Suspiciensque dehinc caelum genitore precato 
3.86	Ipse duos pisces et quinque ex ordine panes 
3.87	Diuidit et dapibus mensas onerauit opimis. 
3.88	Iamque expleta iacet - dictu mirabile — plebes, 
3.89	Reliquiasque dehinc mensis legere ministri 
3.90	Bissenosque sinus cophinorum fragminis inplent. 
3.91	Cenantum numerus tum milia quinque uirorum, 
3.92	Praeterea populus matrum fuit et puerorum. 
3.93	Discipulis tunc inde iubet conscendere nauem 
3.94	Et transire fretum, donec dimitteret omnes, 
3.95	In sua quemque, uiros. Tum montis celsa petiuit 
3.96	S\'ecretusque dehinc genitoris nomen adorat. 
3.97	Iamque soporata torpebant omnia nocte, 
3.98	Cum puppis medio sulcabat in aequore fluctus 
3.99	Iactata aduerso surgentis flamine uenti. 
3.100	Ast ubi iam uigilum quarta statione premebat 
3.101	Noctis iter rapidos attollens lucifer ortus, 
3.102	Fluctibus in liquidis sicco uestigia gressu 
3.103	Suspensus carpebat iter — mirabile uisu —! 
3.104	Iamque propinquabat puppi, sed nescia nautae 
3.105	Attoniti tremulo uibrabant corda pauore 
3.106	Clamoremque simul confusa mente dederunt. 
3.107	Tum pauidis Christus loquitur: \'Timor omnis abesto, 
3.108	Credentumque regat uegetans constantia mentem. 
3.109	En ego sum, uestrae doctorem noscite lucis/ 
3.110	Olli confidens respondit talia Petrus: 
3.111	\'Si tua nos uere dignatur uisere uirtus, 
3.112	Me pariter permitte tuo super aequora iussu 
3.113	Fluctibus in liquidis inmersos figere gressus.\' 
3.114	Adnuit his Dominus; nauem mox linquere Petrus 
3.115	Audet et innixus figit uestigia ponto. 
3.116	Verum ubi tantarum mentem miracula rerum 
3.117	Terrificant uentique minas crebrescere cernit, 
3.118	Paulatim cedunt dubio liquefacta timore 
3.119	Quae ualidum fidei gestabant aequora robur. 
3.120	Iamque Simon medio submersus corpore clamat: 
3.121	\'Fluctibus horrendis pereuntem diripe, Christe!\' 
3.122	Dextera confestim protenditur obuia Petro, 
3.123	Et dubitata fides uerbis mulcatur amaris 
3.124	Ascensaeque rati contraria flamina cedunt. 
3.125	Praesentemque Dei subolem stupuere rogantes 
3.126	Cuncti, nauigio socios quos casus habebat. 
3.127	Transierat tandem sulcans freta feruida puppis 
3.128	Optatumque grauis conprenderat ancora portum. 
3.129	Conueniunt populi rapido per litora cursu 
3.130	Portantes aegros uestisque attingere fila 
3.131	Extrema exoptant — mirumque — hoc munere cuncti 
3.132	Credentes referunt plenam per membra salutem. 
3.133	Ecce Pharisaei scribaeque hinc inde dolosi 
3.134	Captantes Christum promunt fallacia dicta: 
3.135	\'Cur tua discipulos patitur doctrina labare 
3.136	Praeceptis ueterum? manibus nam cura lauandis 
3.137	Praeteriit, sumuntque simul cum sordibus escas.\' 
3.138	Ille sub haec fatur: \'Magis hoc est quaerere dignum, 
3.139	Transgressi praecepta Dei quod proditis omnes. 
3.140	Namque Deus mortem defixa lege minatur, 
3.141	Si genitor cuiquam uerbo laedatur amaro. 
3.142	Vel genetrix nati dictis pulsetur acerbis. 
3.143	Inrita uos istaec facitis peruersa docendo. 
3.144	Quam manifesta uigent de uobis dicta profetae: 
3.145	Me populus summis labiis sublimat honore, 
3.146	Sed diuersa procul cordis secreta pererrant. 
3.147	Accipite ergo omnes auresque aduertite cordis: 
3.148	Non inlata homini fuerint quaecumque, pudendis 
3.149	Sordibus aspergent uitaeue animoue sedebunt. 
3.150	Erumpunt hominum sed quae penetralibus oris, 
3.151	Internam misere maculabunt edita mentem.\' 
3.152	Discipuli Christo memorant, quod uerba loquentis 
3.153	Occulto traherent scribarum pectora risu. 
3.154	Ille dehinc: \'Genitor plantarum semina noster 
3.155	Quae non ipse sui conseuit in aequore ruris,.. 
3.156	Abiciet penitus radicibus eruta longe. 
3.157	Caecum forte ducem caecus si nactus oberret, 
3.158	Decidet in foueam pariter dimersus uterque.\' 
3.159	Tunc petit absolui Petrus, quid quaestio uellet, 
3.160	Ipse Pharisaeis quam mox scribisque dedisset. 
3.161	Tum sator aeternae respondit talia uitae: 
3.162	\'Vos etiam duro discluditis omnia corde 
3.163	Iussa nec admittit mentis dubitatio lucem. 
3.164	Nam quaecumque hominum ueniunt extrinsecus ori, 
3.165	In uentrem cedunt animoque incognita currunt. 
3.166	Quae uero interno concepta e pectore promunt 
3.167	Ora hominum, mentem possunt aspergine labis 
3.168	Polluere inmundoque hominem maculare piaclo. 
3.169	Secreto cordis promuntur noxia uitae 
3.170	Consilia et caedes et furta nefanda tororum 
3.171	Et fraudes fallaxque hominum pro testibus error 
3.172	Et rapidae caelum pulsans uaesania uocis. 
3.173	Haec sunt quae maculant hominem, quae sordibus inplent. 
3.174	Inlotis autem manibus non polluit umquam 
3.175	Corporis arbitrio terrenum sumere uictum.\' 
3.176	Haec ubi dicta dedit, pulcherrima rura Syrorum 
3.177	Sidonemque Tyrumque petit: cum femina fusis 
3.178	Crinibus et precibus natam causata iacentem 
3.179	Yoluitur et tacitum non desinit anxia Christum 
3.180	Orare, ut mentem uexatam daemone saeuo 
3.181	Redderet et miserae tandem resipire liceret. 
3.182	Tunc etiam precibus sectantum discipulorum 
3.183	Respondit, proprias genitoris malle bidentes 
3.184	Cogere, quas uanus late disperserat error. 
3.185	Crebrius instanti tum talia fatur Iesus: 
3.186	\'Natis quisque suis panem non detrahet umquam 
3.187	Et canibus iaciet.\' Tum talia femina fatur: 
3.188	\'Micarum saltem canibus sua portio mensae 
3.189	Decidit et nihilo dominorum cena grauatur.\' 
3.190	Tum Dominus loquitur: \'Veniant tibi digna salutis 
3.191	Praemia, quae fidei meruerunt robora tantae.\' 
3.192	Talia saluator uerbis caelestibus edit 
3.193	Virginis et mentem discusso daemone uirtus 
3.194	Conplexam inpleuit donis fecunda salutis. 
3.195	Inde Galilaeas repedat seruator in oras 
3.196	Praecelsique procul montis consedit in arce. 
3.197	Haut mora, conueniunt populi secumque trahebant 
3.198	Pars captos oculis et crurum debile uulgus. 
3.199	Elinguesque alios morbique uocabula mille. 
3.200	Omnibus ille tamen languores dempsit amaros, 
3.201	Viribus et ualidis uenerando munere donat. 
3.202	Tum populi pariter miracula tanta frequentant 
3.203	Aeternoque patri laudes gratesque celebrant. 
3.204	Discipulos Christus cogens in uertice montis 
3.205	Secreto adloquitur: \'Plebis miseratio multa est, 
3.206	Tertia nam terris remeant iam lumina solis, 
3.207	Ex quo nulla sibi sumunt alimenta ciborum; 
3.208	Ieiunam nolim tantam dimittere plebem, 
3.209	Ne labor adficiat populos per longa uiantes.\' 
3.210	Discipuli Christo ostendunt septem sibi panes 
3.211	Esse et pisciculos alimenta ad proxima paucos. 
3.212	Tum populum ius sit terrae per terga cubare, 
3.213	Quodque fuit totum propriis discerpere palmis; 
3.214	Et cunctae curat mensatim dedere plebi. 
3.215	Discipuli ponunt epulas populusque repletur 
3.216	Ad satiem dapibus; relegunt mox fragmina panis 
3.217	Et sportas referunt cumulato pondere septem. 
3.218	Quattuor ex omni fuerant tum milia plebe 
3.219	Nec numero quisquam matres puerosque notauit. 
3.220	Inde Magedarum naui transcurrit in oras. 
3.221	Ecce Pharisaei Sadducaeique dolosi 
3.222	Poscere temptantes instant caelestia signa. 
3.223	Sed Christus cernens fallacia pectora fatur: 
3.224	\'Conuexum quotiens claudit nox humida caelum, 
3.225	Si ruber astrifero procedit uesper Olympo, 
3.226	Dicitis: Adueniet uentura luce serenum. 
3.227	Iamque sub exortu solis ubi tristia rubro 
3.228	Nubila miscentur confusa luce colori, 
3.229	Dicitis, agricolis nautisque uenire fragosam 
3.230	Ventorum rabiem tempestatumque furores. 
3.231	Fallaces, nostis faciem discernere caeli, 
3.232	Saeclorum uero nescitis tempora signis 
3.233	Explorare suis? Sed uobis signa dabuntur, 
3.234	Quae maris inmenso quondam uenere profundo, 
3.235	Belua cum tenuit uentris sub carcere uatem.\' 
3.236	Haec ait et propere puppis retinacula soluens 
3.237	Trans freta contendit rapido conprendere cursu 
3.238	Arua Philipporum sociisque haec talia fatur: 
3.239	\'Sollicite uobis uitentur noxia farra 
3.240	Fermentumque ferox!: uestris auertite mensis. 
3.241	Illa Pharisaei Sadducaeique dolosi 
3.242	Admiscent escis falluntque in nomine panis. 
3.243	Cur uobis tacitas uoluit cunctatio mentes? 
3.244	Pro! quam parua fides sensu torpente fatiscit! 
3.245	Dicitis auersi, naui quod tollere panes 
3.246	Non fuerit uobis uacuum farrisque cauendas 
3.247	Insidias iubeam; meminisse et scire putabam, 
3.248	Quod panes quinque plebis mihi milia quinque 
3.249	Inplerint dapibus cophinisque superflua tantis 
3.250	Fragmenta ad cumulum fuerint collecta ciborum, 
3.251	Quattuor et rursum cenantum milia panes 
3.252	Quod facile inplerint septem sportasque referri 
3.253	Vidistis rursus conpletas reliquiarum. 
3.254	Sed moneo istorum semper fermenta cauere.\' 
3.255	Discipuli tandem uitalia uerba secuti 
3.256	Doctrinam cernunt fermenti nomine dictam. 
3.257	Inde ubi peruentum liquidi per terga profundi 
3.258	Clara, Philippaeo quae pollent nomine, rura, 
3.259	Cogit concilium sectantum discipulorum. 
3.260	Et quaerit, quem se populorum fama putaret. 
3.261	Respondent multas plebis tunc esse loquellas: 
3.262	Crebrius audisse et multos firmare, quod esset 
3.263	Iustus Iohannes, populos qui flumine lauit. 
3.264	Pars memorat uolucris famae sibi cognita uerba 
3.265	Heliam uenisse iterum, quem praepete curru 
3.266	Turbine caelesti quondam simulata quadrigis 
3.267	Astris inseruit rapidae uis feruida flammae. 
3.268	Hieremiam dixere alii paruisse profetam. 
3.269	Tunc Christus cunctis arridens pectore blando 
3.270	Conquirit, quae sit sententia discipulorum. 
3.271	Sed stabilis Petrus: \'Tu Sancti filius, inquit, 
3.272	Christus, magnifico terras qui lumine conples.\' 
3.273	Tum Dominus forti respondit talia Petro: 
3.274	\'Petre beatus eris, nam talia pandere certe 
3.275	Humanus sanguis uel terrae portio corpus 
3.276	Haut umquam poterit. Genitoris munera sola- 
3.277	Possunt tam ualidum fidei concedere robur. 
3.278	Tu nomen Petri digna uirtute tueris. 
3.279	Hac in mole mihi saxique in robore ponam 
3.280	Semper mansuras aeternis moenibus aedes. 
3.281	Infernis domus haec non exsuperabile portis 
3.282	Claustrum perpetuo munitum robore habebit; 
3.283	Caelestisque tibi claues permittere regni 
3.284	Est animus; terrisque tuo quae nexa relinques 
3.285	Arbitrio, caelo pariter nodata manebunt; 
3.286	Soluerit et rursus tua quae sententia terris, 
3.287	Haut aliter uenient caeli sub sede soluta.- 
3.288	. Sed uos discipuli Christum me dicere cunctis 
3.289	Parcite, quo soli cognoscant talia digni. 
3.290	Iam lux adueniet properis mihi cursibus instans, 
3.291	Moenibusque in Solymis rabies cum prona furore 
3.292	Eximios uatum saturabit sanguine nostro. 
3.293	Ast ubi lucifluum reddet sol tertius ortum, 
3.294	Consurget radiis pariter redimita salutis 
3.295	Vita mihi cunctisque dabit sua munera terris.\' 
3.296	Tum Petrus magno percussus corda dolore: 
3.297	\'Absint, Christe, tuis, inquit, tam tristia sanctis 
3.298	Monstra. procul membris; nec fas est credere tantum, 
3.299	Nec tibi tam durus poterit contingere casus.\' 
3.300	Christus ad haec: \'Procul hinc, inquit, procul effuge, daemon. 
3.301	Non diuina tibi mentem prudentia tangit, 
3.302	Sed terrena sapis mollique timore tremiscis. 
3.303	Sed si quis uestrum uestigia nostra sequetur, 
3.304	Abneget ipse sibi corpusque animamque recusans 
3.305	Atque crucem propriam comitatibus addere nostris 
3.306	Gaudeat, amissam redimet cui gloria uitam; 
3.307	Nam seruata perit terris possessio lucis. 
3.308	Sed quid proficient saecli mortalia lucra, 
3.309	Si damnum subeant lucis uitaeque perennis? 
3.310	Yel quae digna queunt animae conmercia poni? 
3.311	Filius huc hominis ueniet sub nomine patris, 
3.312	Caelestesque illum fremitu comitante ministri 
3.313	Stipabunt, reddetque hominum sua debita uitae. 
3.314	Vera loquor: certos istic sub limine lucis 
3.315	Inueniam, caeli fulgens cum regna capessam.\' 
3.316	Haec ubi dicta dedit, passus bis terna dierum 
3.317	Lumina conuerso terras transcurrere caelo, 
3.318	Tum secum iubet abruptum conscendere montem 
3.319	Petrum Zebedeique duos per deuia natos. 
3.320	Inde ubi peruentum secreti montis in arcem, 
3.321	Continuo Christus faciem fulgore corusco 
3.322	Mutatur, uestemque niuis candore nitescit. 
3.323	Respiciunt comites mediumque adsistere sanctis 
3.324	Heliae Moysique uident. Tum talia Petrus: 
3.325	\'Respice, num nobis potius discedere longe, 
3.326	An istic tantae spectacula cernere molis 
3.327	Conueniat; trino tamen hic tentoria uobis, 
3.328	Si iubeas, frondis faciam diuersa paratu, 
3.329	Singula sub noctem quae uos aulaea receptent.\' 
3.330	Talia dum loquitur, caelo praefulgida nubes 
3.331	Circumiecta oculis uestibat lumine montem, 
3.332	Et uox e medio lucis manifesta cucurrit: 
3.333	\'Unicus hic meus est natus, mea summa uoluntas; 
3.334	Huius iustitiam iusto conprendite corde.\' 
3.335	Discipuli pauido presserunt corpore terram, 
3.336	Nec prius e prono uultus sustollere casu 
3.337	Audebant, sancto Christi nisi dextera tactu 
3.338	Demulcens blandis firmasset pectora uerbis: 
3.339	\'Surgite et abiectum fortes calcate timorem, 
3.340	Nec cuiquam praesens pandatur uisio uerbis, 
3.341	Ni prius huc hominis suboles speciosa reportet 
3.342	In lucem referens mortis de sede tropaea.\' 
3.343	Consurgunt solumque uident et uoce requirunt, 
3.344	Cur scriptis ueterum scribarum factio certet, 
3.345	Heliam primum caeli de sede reuerti 
3.346	In terras Christique dehinc consurgere lucem. 
3.347	Christus ad haec: \'Veniet certo sub tempore iussus 
3.348	Helias reddens mox omnia debita saeclo. 
3.349	Sed si quis credit, iam uenerat ante renascens, 
3.350	Ignotum ueluti rabies quem caeca furoris 
3.351	Demersit leto; mox saeuior altera caedes 
3.352	En hominis nato trucibus laniatibus instat.\' 
3.353	Haec ait et populum repetit. montemque relinquit. 
3.354	Ecce sed inflexis genibus fletuque solutus 
3.355	Vir senior precibus Christum ueneratus adorat: 
3.356	\'Dauidis suboles, hominum lumenque salusque, 
3.357	Te precor, horribilem nati de corpore morbum 
3.358	Proturbes, reddasque seni solacia uitae. 
3.359	Nam cursus lunae natum mihi daemonis arte 
3.360	Torquet et in liquidas deiectum proicit undas, 
3.361	Aut miserum medio proiectum uoluit in igni. 
3.362	Nam tua discipuli sectantes iussa frequenter 
3.363	Conisi nulla in solidum mihi dona dederunt.\' 
3.364	Tum Christus magno conmotus corda dolore: 
3.365	,0 gens nullius fidei, gens effera semper, 
3.366	En etiam patiar uobiscum me fore terris?\' 
3.367	Sic ait et puerum mandat perferre parenti 
3.368	Ante suos uultus. Tum uocis pondere multo 
3.369	Incubuit mentisque simul conuulsa uenena 
3.370	Daemonis horrendi purgato corde fugauit. 
3.371	Discipuli rogitant, cur non successerit illis 
3.372	Eiusdem pueri totiens temptata medella. 
3.373	Respondit Dominus: \'Labat quia pectore uestro 
3.374	Instabilis fidei nutans per lubrica gressus. 
3.375	Nam si certa foret credendi portio uobis, 
3.376	Instar quae minimi possit praestare sinapis, 
3.377	Istius hinc montis possetis uellere uerbo 
3.378	Inque alias sedes cunctam transuoluere molem. 
3.379	Nam genus hoc morbi precibus sine fine fidesque 
3.380	Multaque robusti ieiunia pectoris arcent.\' 
3.381	Inde Cafarnaum gradiens peruenit ad oras. 
3.382	Conuenere Petrum, quibus instat cura tributi, 
3.383	Soluere poscentes solitum pro nomine Christi. 
3.384	Ille sed ad Petrum conuersus talia fatur: 
3.385	\'Dic, inquit, reges quorum dependere natos 
3.386	Externos propriosne sibi iussere tributa?\' 
3.387	Respondit Petrus: \'Alienos soluere certum est.1 
3.388	\'Cernis, ait Christus, natum non soluere regis; 
3.389	Sed ne quem laedam, praeceptum suscipe nostrum: 
3.390	En maris undisoni rupes quae prodit in altum 
3.391	Scandatur tibi summa, Simon, hamusque profundo 
3.392	Stamine saetarum conexus praecipitetur. 
3.393	Haeserit et curuo qui primus acumine piscis, 
3.394	Huius pandantur scissi penetralia uentris; 
3.395	Illic inuentum duplex dissolue tributum/ 
3.396	Discipuli post inde rogant, quis maximus alto 
3.397	In caeli regno meritis pro qualibus esset. 
3.398	Tum Christus medio puerum consistere coetu 
3.399	Praecipit et placido doctor sermone profatur: 
3.400	\'Quisque cupit celsam caeli conscendere sedem, 
3.401	3 Istius en pueri similem se moribus aptet. 
3.402	I Erroris laqueos saeclis increscere certum est, 
3.403	Sed tamen infelix, per quem generabitur error. 
3.404	Qui uero e paruis istis deceperit ullum, 
3.405	Si sapiat, nectat saxo sua colla molari 
3.406	Praecipitemque maris sese iaculetur in undas. 
3.407	Nec quisquam fastu paruos contempserit istos. 
3.408	Horum custodes caelesti in sede tuentur 
3.409	Altithroni uultum genitoris sidera supra. 
3.410	Sed si quis pastor, cui pascua credita tondent 
3.411	Centum balantes, unam cum forte seorsum 
3.412	Nescius error habet, quaesitor deserit omnes 
3.413	Unius et totis lustrat uestigia siluis, 
3.414	Illam si magno possit reperire labore; 
3.415	Laetitia inuentae maior tum nascitur agnae, 
3.416	Quam pro cunctarum numero, quod nulla resedit. 
3.417	Ex istis paruis genitor sic perdere quemquam 
3.418	Non patitur gaudetque suis increscere regnis.\' 
3.419	,Si fratrem proprium delicto conmaculatum 
3.420	Cernis, secretum mox dictis corripe solus. 
3.421	Si tua uerborum patiens moderamina laudat, 
3.422	Labentis mentem frater lucrabere fratris. 
3.423	Sin tua solius contemnit uerba relinquens, 
3.424	Tunc alios pariter monitor pia iussa frequentet. 
3.425	Sed si discutiet doctorum frena duorum, 
3.426	Tunc ad concilium referantur crimina plenum, 
3.427	Ut populi saltem sanetur pondere uictus. 
3.428	Sin et multorum contempserit efferus ora, 
3.429	Sit tibi diuersae multatus nomine gentis. 
3.430	Namque in concilium semper praesentia nostra 
3.431	Adueniet mediumque duum me stare necesse est, 
3.432	Siue trium fuerit coetus sub nomine nostro.\'\' 
3.433	Tum Petrus quaerit, quot fratri errata remittat, 
3.434	Vel septem lapsus hominum si forte liceret. 
3.435	Christus prosequitur: \'Non septem crimina tantum, 
3.436	Sed decuplata super donentur uulnera fratri.\' 
3.437	,Nam caeli regnum domini praediuitis aulae 
3.438	Consimile est, nummi rationem qui sibi poni 
3.439	Iusserit et seruum debentem multa talenta 
3.440	Praecipit abreptum cum coniuge progenieque 
3.441	Atque opibus cunctis uenali nomine sisti. 
3.442	Tum seruus dominum prostrato corpore adorat 
3.443	Et spondet, spatii sibi si foret ulla facultas, 
3.444	Omnem nummorum domino dissoluere summam. 
3.445	Conmouit dominum famuli miseratio flentis 
3.446	Cunctaque trans meritum concessit debita seruo. 
3.447	Ille sed egrediens conseruum limine in ipso 
3.448	Nactus constringit; tum debita fortior urget 
3.449	Persolui precibusque locum truculentus abegit, 
3.450	Carceris et mersum tenebris poenisque premebat. 
3.451	Quae postquam dominus famulorum noscere uerbis 
3.452	Incipit, adducto ingessit iustissima seruo 
3.453	Dicta dolens iramque mouet iussisque seueris 
3.454	In tormenta ferum detrusit cuncta reuoluens 
3.455	Debita, dum dignis lueret per uincula poenis. 
3.456	Sic uobis faciet genitor, qui culmina caeli 
3.457	Possidet, inmites saeuo si pectore fratrum 
3.458	Peccata orantum dure punire uoletis.\' 
3.459	Talia dicta dedit; Galilaeaeque arua reliquit 
3.460	Iudaeamque petit, qua pinguia rura silenter 
3.461	Agmine Iordanes uiridis perrumpit amoeno. 
3.462	Nec minus in stratis aegros donare salute, 
3.463	Sublimisque patris concedere munera praestat. 
3.464	Ecce Pharisaei temptantes quaerere pergunt, 
3.465	Coniugis an liceat reiectum scindere uinclum, 
3.466	Quicquid erit, laesi tangit quod corda mariti. 
3.467	Haec ubi percepit, depromit talia Christus: 
3.468	\'Principio Deus in terris par dispare sexu 
3.469	Constituit iussitque uno de corpore necti 
3.470	Amborumque animas iunctis inolescere membris. 
3.471	Quod Deus ergo iubet proprio concrescere uerbo, 
3.472	Inlicitum est hominum foedo secernere luxu. 
3.473	Moyses praecepit, quod pectora dura uideret, 
3.474	Scribere discidium, quo saxea corda reuinci 
3.475	Per proprios apices possent sub iudice flamma. 
3.476	Nam temere exsoluet casti qui iura cubilis 
3.477	Alteraque illius thalamis sociabitur uxor, 
3.478	Crimen adulterii populo sub teste subibit.\' 
3.479	Discipuli referunt: \'Urget lex ista uirorum 
3.480	Seruitiique premit non aequo pondere partem, 
3.481	Ut melius fuerit thalamis caruisse perosis.\' 
3.482	Respondit Dominus: \'Non omnes pondere tanto 
3.483	Subicient umeros, lectae sunt talia dona \' 
3.484	Virtutis. Trino truncantur corpora more, 
3.485	Quae nulla gaudent genitali lege tororum. 
3.486	Namque alios tales progigni in luminis oras 
3.487	Conperimus; plerosque hominum uis ferrea sexu 
3.488	Exuit; atque alios ipsos sibi demere constat 
3.489	Pro caeli regnis pronum de pectore amorem. 
3.490	Quisque capax fuerit, celsa uirtute capessat, 
3.491	Quod paucis lectisque Deus uult pandere munus/ 
3.492	Haec ait et pueros, quos gaudens cura parentum 
3.493	Cum precibus laetis certatim hinc inde ferebat, 
3.494	Suscipit et plebem sectantum, quod prohiberet, 
3.495	Increpat ac tales adfirmat regna mereri 
3.496	Aulae caelestis. Sanctas his ordine palmas 
3.497	Inponit redditque ulnis portare parentum. 
3.498	Ecce sed e populo iuuenis, cui rura domusque 
3.499	Et gaza exstabat, rerum possessio fulgens, 
3.500	Accedit Christumque palam submissus adorat: 
3.501	\'O bone praeceptor, dic-nunc, quae facta sequamur, 
3.502	Ut mihi perpetuam liceat conprendere uitam?\' 
3.503	His auctor uitae tum talia reddit Iesus: 
3.504	\'Nunc demum quaeris, ueteri quae lege tenentur? 
3.505	Non hominis perimes uitam, non furta tororum 
3.506	\'Inuades, quaestumue alienis noxia rebus 
3.507	Mens aut dextra leget, non testis falsa loqueris. 
3.508	Sit genitor genetrixque tuo sublimis honore, 
3.509	Proximus et frater pro te tibi cedat amore.\' 
3.510	Ille dehinc: \'Istaec semper mihi perpete cura 
3.511	Obseruata reor, sed ne quid forte relictum 
3.512	Desit, praesenti liceat me uoce moneri.\' 
3.513	Tum Christus fatur: \'Nunc si perfecta requiris 
3.514	Prendere praecelsis meritis fastigia uitae, 
3.515	Omnia, quae proprio retines solus dominatu, 
3.516	Distrahe et ad miseros confer securus egentes. 
3.517	Tum thesaurus erit caeli tibi conditus arce 
3.518	Virtutisque tenax uestigia nostra sequeris.1 
3.519	Haec adolescentis ueniunt ubi dicta per aures, 
3.520	Deiecit uultum tristisque in tecta refugit. 
3.521	Tum sic discipulis uitae spes unica fatur: 
3.522	\'Difficile est terris adfixos diuite gaza 
3.523	Auelli caelique leues in regna uenire. 
3.524	Nam citius tenuis per acus transire foramen 
3.525	Deformis poterunt inmania membra cameli, 
3.526	Quam queat ut diues caelestia regna uidere.\' 
3.527	Talibus attoniti comites stupidique silebant, 
3.528	Voluentes quae tanta foret sub pectore uirtus 
3.529	Humano, talem possit quae prendere uitam. 
3.530	Respicit aeternae iustorum gloria uitae 
3.531	Atque ait: Haec homini forsan uideantur acerba, 
3.532	Sed Deus electis facilem praepandit in aethra 
3.533	Possibilemque uiam, uirtus quam celsa capessat.\' 
3.534	Tum Petrus fidei munitus moenibus infit: 
3.535	\'Omnia nostrorum proiecta reliquimus olim, 
3.536	Et tua iussa sequi nobis spes unica restat. 
3.537	Quid nostris animis superest? Dic, Christe, precamur.\' 
3.538	Talibus ad Petrum uerbis respondit Iesus: 
3.539	\'Vos quicumque meum mentis penetralibus altis 
3.540	Credentes seruatis iter, cum sederit alte 
3.541	Progenies hominis, celso quem cinget honore 
3.542	Maiestas, bis sex illic pulcherrima uirtus 
3.543	Constituet uobis sublimi in uertice sedes, 
3.544	Iudiciumque hominum pariter tractare licebit. 
3.545	Hic quicumque sui linquet generisque domusque 
3.546	Gazas adfectusque omnes pro nomine nostro, 
3.547	Centiplicata dehinc capiet uitamque perennem. 
3.548	Primorum meritum postremi transgredientur, 
3.549	Ultima praeteriti capient uix praemia primi.\' 
3.550	,Sedulus ut ruris dominus, cui dulcia fundum 
3.551	Pinguibus in campis late uineta coronant; 
3.552	Hic ubi progressus primo cum lumine solis, 
3.553	Conduxit iuuenum fortissima robora pactus 
3.554	Unius in lucis certa mercede laborem, 
3.555	Et sua tum iussit cultu uineta polire. 
3.556	Ipse sed egrediens, ubi tertia uenerat hora, 
3.557	Inuenit ecce alios operique adcrescere iussit, 
3.558	Pro meritis operis promittens praemia digna; 
3.559	Illi non aliter laeti praeeepta sequuntur. 
3.560	Ast ubi sexta dehinc lucis transfluxerat hora, 
3.561	Haut secus hinc alios iuuenes conducere pergit. 
3.562	Horaque nona dehinc ubi solis cursibus acta est, 
3.563	Tunc alios pariter conductos iussit adire. 
3.564	Ultima labentis restabat portio lucis: 
3.565	Egressus cernit iuuenes causasque requirit, 
3.566	Cur pigris manibus torperent otia lenta. 
3.567	Aiunt, conductoris quod praecepta fuissent 
3.568	Nulla sibi. Dominus mox hos insistere ruri 
3.569	Tunc etiam iussit. Sed uespere protinus orto 
3.570	Praecipit, ut cuncti caperent mercedis honorem 
3.571	Aequalique omnes portarent praemia nummo. 
3.572	Tunc manus illa uirum, prima quae luce laborem 
3.573	Sustulerat factisque diem tolerauerat aequum, 
3.574	Indignans secum tali cum murmure fatur: 
3.575	Iniustum est, istis similem nos quaerere nummum, 
3.576	Ultima quos operis sero coniunxerat hora. 
3.577	Tum dominus ruris sedato pectore fatur: 
3.578	Inlibata tibi mercedis portio saluae 
3.579	Redditur et pacti seruantur iura fidelis. 
3.580	Istis de nostro liceat concedere tantum, 
3.581	Extima quos operis glomerauit portio ruri. 
3.582	Nam multos homines dignatio sancta uocauit, 
3.583	E quis perminimam dignum est secernere partem.\' 
3.584	Haec ait et Solymos repetit comitesque seorsum 
3.585	Adloquitur solisque iteris regionibus infit: 
3.586	\'Ingredimur gnari truculentaque moenia adimus.. 
3.587	Filius hic hominis prodetur ad ultima mortis, 
3.588	Scribarum procerumque ferens ludibria membris, 
3.589	Adfixusque cruci post tertia lumina surget.\' 
3.590	Hic tum Zebedei coniux submissa rogabat, 
3.591	Ut Christo medio caeli sublimis in arce 
3.592	Felices nati dextra laeuaque sederent. 
3.593	Tum quaerit Christus, calicem si sumere possent, 
3.594	Quem sibi praeceptis instaret sumere patris. 
3.595	Respondent se posse simul. Tum talia Christus: 
3.596	\'Vos nostrum calicem fas est potare, sed altis 
3.597	Sedibus aequali mecum considere honore 
3.598	Non hoc nostra dabit cuiquam pro munere uirtus. 
3.599	Haec certis genitor sublimia dona reseruat.\' 
3.600	Exin discipulos dictis pro talibus omnes 
3.601	Conmotos tali sermonis mulcet honore: 
3.602	\'Gentibus infidis celsa dicione potestas 
3.603	Inponit quoscumque super dominantur eorum 
3.604	Exercentque trucem subiectis urbibus iram. 
3.605	Vos inter longe tranquillior aequora uitae 
3.606	Concordi sternit mitis moderatio pace 
3.607	Magnus et obsequiis crescit super alta minister. 
3.608	Nec primus quisquam, nisi cunctis seruiat, unus 
3.609	Esse potest. Hominis natus sic uestra minister 
3.610	Obsequio solus proprio pia munera gestat, 
3.611	Et multos redimens pretioso sanguine seruat. 
3.612	At uos ex minimis opibus transcendere uultis 
3.613	Et sic e summis lapsi conprenditis imos.\' 
3.614	,Si uos quisque uocat cenae conuiuia ponens, 
3.615	Cornibus in summis deuitet ponere membra 
3.616	Quisque sapit. Veniet forsan si nobilis alter, 
3.617	Turpiter eximio cogetur cedere cornu, 
3.618	Quem tumor inflati cordis per summa locarat. 
3.619	Sin contentus erit mediocria prendere cenae, 
3.620	Inferiorque dehinc si mox conuiua subibit, 
3.621	Ad potiora pudens transibit strata tororum.\' 
3.622	Proxima tum Solymis conscendit culmina montis, 
3.623	Ordinibus lucent quae glaucicomantis oliuae. 
3.624	Hinc lectis iussit sectantum discipulorum, 
3.625	Obuia castelli monstrans habitacula, Christus 
3.626	Inde asinam pariter fetu comitante repertam 
3.627	Ducere; uel si quis causam disquirere uellet, 
3.628	Cur sua tam subito quoquam iumenta trahantur, 
3.629	Dicere tunc, operam dominum sibi sumere uelle. 
3.630	Discipuli celeri conplent praecepta paratu. 
3.631	Adducunt mollique super uelamine uestis 
3.632	Insternunt pullum placidum praebentque sedendum. 
3.633	Hinc ueteris quondam fluxit uox nuntia uatis: 
3.634	\'Ecce uenit placidus tibi rex., quem terga sedentem 
3.635	Praemitis gestant asinae pullique sequentis.\' 
3.636	Tunc populi stratas praetexunt uestibus omnes, 
3.637	Quaque iter est Christo, subnexa fronde coronant. 
3.638	Proxima tunc alii spoliant palmeta uirore 
3.639	Conclamantque omnes: \'Dauidis origine creto 
3.640	Osanna excelsis sit gloria laeta tropaeis!\' 
3.641	Sic adeo ingreditur Solymorum moenia Christus. 
3.642	Ingresso occurrit primo sub limine templi 
3.643	Cruribus atque oculis certatim debile uulgus. 
3.644	Quos ubi tam subito gressu uisuque uigentes 
3.645	Cuncta sacerdotum cognouit factio mirans 
3.646	Et pueros templi conplentes tecta clamore: 
3.647	Osanna egregia Dauidis stirpe creato, 
3.648	Ipsum percontant cuncti, quae causa clamoris 
3.649	Inpubem tantum tollat per gaudia plebem. 
3.650	Christus ad haec: \'Legis sanctae uos scripta tenere 
3.651	Creditur, infantum quae dicit ab ore uenire . 
3.652	Lactantum et linguis iusti consurgere laudem.\' 
3.653	Haec ait ingratam linquens cum ciuibus urbem 
3.654	Bethaniamque petit, rediensque in margine cernit 
3.655	Stratae tendentem diffusa umbracula ficum. 
3.656	Illic forte cibi pertemptans corda uoluntas 
3.657	Arboris adtrectat ramos, sed nulla facultas 
3.658	Pomorum sterili frondis concreuerat umbrae. 
3.659	Olli Christus ait: \'Non sit tibi fructibus umquam 
3.660	Copia promendis.\' Tum protinus aruit arbor. 
3.661	Discipuli celerem mirantur in arbore mortem. 
3.662	Sed Christus stupidis adsistens talia fatur: 
3.663	\'Nunc ligni istius nostro stupuistis honore, 
3.664	Desisse ad uires terrenos ducere sucos. 
3.665	Sed ueris uerbis iterumque iterumque monebo: 
3.666	Namque fides si certa animi consistet in arce 
3.667	Nec dubiis nutans uitiis tremebunda iacebit, 
3.668	Arboris istius nobis substantia cedet. 
3.669	Nec tantum istius, sed montis celsa reuelli 
3.670	Credentum uerbo poterunt undisque profundi 
3.671	Cum siluis pariter saxisque ferisque recondi. 
3.672	Et quaecumque fides robusto pectore poscet, 
3.673	Credentum semper digna uirtute tenebit.\' 
3.674	Haec ubi dicta dedit, templi se moenibus infert. 
3.675	Confestim proceres populi miracula rerum 
3.676	Collecti inquirunt, uirtus quae tanta dedisset. 
3.677	Ollis Christus ait: \'Quaerentibus omnia uobis 
3.678	Dicere iam facile est, si nobis uestra uicissim 
3.679	Percontata prius paucis sententia soluat. 
3.680	Nuper Iohannes, puro qui gurgite lauit 
3.681	Sordentis populi maculas, diuina potestas 
3.682	An hominis potius uobis fallacia uisa est?\' 
3.683	Haec ait ancipiti uerborum pondere claudens 
3.684	Captantum procerum mentem; nam magna profetam 
3.685	Plebis Iohannem ueneratio suscipiebat, 
3.686	Nec poterant eius fallacem dicere uitam. 
3.687	Rursum sublimem dixissent esse profetam, 
3.688	Occidisse illum traheret confessio culpam. 
3.689	Se nescire tamen respondit factio fallax. 
3.690	Tum Christus: \'Non est iniustum claudere uocem, 
3.691	Cum mihi claudantur procerum responsa superba.\' 
3.692	,Nam geminae prolis genitor maioris in aures 
3.693	Talia dicta dedit: Vitis mihi portio maior 
3.694	Semiputata iacet. Sed perge et robore forti 
3.695	Nunc scrobibus nunc falce premens uineta retunde. 
3.696	Tum iuuenis sese tam sordida dicta laboris 
3.697	Nolle pati memorat. Post omnia iussa parentis 
3.698	Exsequitur damnansque sibi responsa coercet. 
3.699	Post alium natum simili sermone iubebat 
3.700	Ad uineta sui dependere iussa laboris. 
3.701	Adnuit his iuuenis nec dictis facta repensat. 
3.702	Dicite, quis potius genitoris iussa sequatur?\' 
3.703	Olli conlaudant responsum posterioris. 
3.704	Prosequitur Christus: \'Nunc uera aduertite dicta. 
3.705	Iam magis hinc caeli sedem conprendere possunt 
3.706	Corporis e uitiis quaerentes sordida lucra, 
3.707	Quam uestrum quisquam. Vobis nam uenerat ante 
3.708	Iustus Iohannes, sed non est credere uestrum. 
3.709	Namque fidem potius meretricum pectora certam 
3.710	Hauserunt sordesque animi posuere pudendas. 
3.711	At uos tantorum scelerum nil paenitet umquam.\' 
3.712	,Sic quidam diues, cui iugera multa nitentis 
3.713	Vineti saepes circum densata coercet, 
3.714	In medio turrem prelumque et dolia fecit 
3.715	Cultoresque dedit fructusque locauit habendos, 
3.716	Inpositam statuens mercedis soluere legem. 
3.717	Tum longinqua petit, sed fructus tempore certo 
3.718	Actores famulos mittit, quis portio salua 
3.719	Cultorum certa ruris mercede daretur. 
3.720	Ecce colonorum rabies hos uerbere saeuo, 
3.721	Ast alios lapidum proterrent undique telis; 
3.722	Denique letali prosternunt uulnere multos. 
3.723	Tum dominus ruris plures incedere seruos 
3.724	Praecipit et rursum mercedis pacta reposcit; 
3.725	Maior at in plures audax iniuria surgit. 
3.726	Ultima iam domino natum dimittere mens est, 
3.727	Quod subolem partemque sui uis digna pudoris 
3.728	Cultorum cordi uenerandam posceret esse. 
3.729	Sed contra illorum iam mens maculata cruore 
3.730	Progenie extincta domini sibi post dominatum 
3.731	Cedere credentum, crudeli uulnere fixum 
3.732	Obtruncant iaciuntque foras trans saepta cadauer. 
3.733	Post haec iam dominus ueniet poenasque reposcet 
3.734	Tantorum scelerum. Sed uobis tradita quondam 
3.735	Fulgentis regni sedes translata feretur 
3.736	Ad placidam gentem, possit quae reddere fructus.\' 
3.737	,Ut rex, qui nato thalamorum uincula nectens 
3.738	Praecipit, ut proceres conuiuia laeta frequentent, 
3.739	Accitos famulis uoti regalis honorem 
3.740	Concelebrare simul; cuncti sed adire recusant 
3.741	Regales thalamos, regalis pocula mensae. 
3.742	Post alios mittit, sese largissima cuncta 
3.743	Magnificasque dapes, conuiuia laeta parasse. 
3.744	Illi neglectis opibus diuersa petebant. 
3.745	Hic aedes proprias, hic ruris tecta propinqui, 
3.746	Ast alius merces potius ac lucra reuisit. 
3.747	Multi praeterea missos, qui ad laeta uocarent, 
3.748	Insontes famulos rapiunt et corpora ferro 
3.749	In mortem cruciant. Tum rex ubi conperit acta, 
3.750	Milibus armatis ciues cum moenibus ipsis 
3.751	Subruit, effusi famulorum sanguinis ultor. 
3.752	Tunc seruis fatur: Nunc festa iugalia cenae, 
3.753	Praelargis opibus quaecumque instruximus illi, 
3.754	Contempsere meis proceres contingere mensis. 
3.755	Ite igitur propere per publica saepta uiarum, 
3.756	Et quoscumque illic casus glomerauerit, omnes 
3.757	Huc laetis nati thalamis adhibete uocantes. 
3.758	Progressi famuli per compita cuncta uiarum 
3.759	Inuentos duxere simul. Iam denique cunctae 
3.760	Conplentur mensae mixtae sine nomine plebis. 
3.761	Hic iusti iniustique simul cubuere uocati. 
3.762	At rex ingressus conuiuia laeta reuisit. 
3.763	Hic uidet indutum pollutae uestis amictu, 
3.764	Laetitiis thalami fuerat cui dissona lingua. 
3.765	Isque ubi regalis sermonis pondere causas 
3.766	Reddere pro uestis maculis et labe iubetur, 
3.767	Oppresso tacuit non puri pectoris ore. 
3.768	Et tum conuersus famulis rex praecipit illum 
3.769	Conexis manibus pedibusque et corpore toto 
3.770	In tenebras raptum mox praecipitare profundas. 
3.771	Illic stridor erit uasti sine fine doloris, 
3.772	Et semper fletus. Multis nam saepe uocatis 
3.773	Paucorum felix hominum selectio fiet.\' 
4.1	Talia dicentem confestim factio frendens 
4.2	Temptare adgreditur uerbis cum fraude malignis: 
4.3	\'Certum est, ueridicum te nunc uenisse magistrum,. 
4.4	Nec quemquam metuens Domini uestigia seruas. 
4.5	Dic ergo, an liceat nostrae dissoluere genti 
4.6	Caesaris urgentis semper sub lege tributum?\' 
4.7	Ille sed inspiciens saeui penetralia cordis: 
4.8	\'Cur temptatis, ait, nunc me concludere uerbis, 
4.9	Fallaces? mentis prodit fallacia fructum. 
4.10	Inspicite in nummum sculptique nomismatis aera, 
4.11	Caesaris expressum facile est ubi cernere uultum.. 
4.12	Soluite nunc illi propria sub lege tributum, 
4.13	Atque Deo proprium legis seruemus honorem.\' 
4.14	Post Sadducaei hinc inde latratibus urgent: 
4.15	\'Moysea, qui legum posuit praecepta, iubere, 
4.16	Si quis conubium properata morte relinquet, 
4.17	Pignoribus mediis nondum de germine cretis, 
4.18	Huius germano rursus sociabile uinclum 
4.19	Deberi, generis pereat ne portio lapsi. 
4.20	Finibus in nostris septem germana fuerunt 
4.21	Corpora; sed maior primus mox uincula nuptae 
4.22	Sumpsit, praeceleri cecidit sub acumine mortis 
4.23	Post alius frater thalamis sine fructibus isdem 
4.24	Concidit et cuncti iacuere ei ordine fratres. 
4.25	Unius et cunctos fletus gemuere maritae; 
4.26	Post ipsam rapuit gelidae inclementia mortis. 
4.27	Si uenient igitur cuncti sub limina uitae, 
4.28	Cuius conubiis mulier reddenda resurget?\' 
4.29	Ollis Christus ait: \'Errori obnoxia prauo 
4.30	Legibus et iussis Domini mens dura resistit. 
4.31	Namque secunda dehinc laetae reparatio uitae 
4.32	Non thalamos nouit, non terrae gaudia uana, 
4.33	Sed similes leuibus genitoris iuxta ministris 
4.34	Constituet regni uirtus sublimis in aula. 
4.35	Nec Deus illorum dominum se ponere mauult, 
4.36	Qui tetram proni meruerunt sumere mortem, 
4.37	Sed potius uitae possunt qui prendere lucem.\' 
4.38	Ecce alii rogitant, quae sint firmissima legis. 
4.39	Ille indefessus nulli responsa negabat: 
4.40	\'Sublimem caeli Dominum deuotio cordis\' 
4.41	Diligat; est istaec uirtus firmissima legis. 
4.42	Consimile est isti: Magno teneantur amore 
4.43	Ad ius fraternum iustae penetralia mentis; 
4.44	His etenim geminis dependent omnia iussis. 
4.45	Sed uobis cuius suboles uentura uidetur 
4.46	Christus, quem cuncti spondent in saecla profetae?\' 
4.47	Respondent, illum Dauidis germine nasci. 
4.48	Prosequitur Christus: \'Cur illum dicere Dauid 
4.49	Diuino flatu scriptum est Dominumque Deumque, 
4.50	Quod proprium patrem non aequum est dicere nato ? 
4.51	Talia saluator; cuncti obstipuere silentes. 
4.52	Ille sed accita credentum plebe profatur: 
4.53	\'Adspicite scribas sublimi sede superbos. 
4.54	Hi quaecumque docent, iustum est conprendere cordis 
4.55	Obsequio, maculas ipsorum temnite uitae. 
4.56	Abrupta inponunt umeris nam pondera uestris, 
4.57	Ipsi quae digito saltem contingere nolunt. 
4.58	Adcubito primo cenae fastuque superbo 
4.59	Atque salutantum uano tolluntur honore, 
4.60	Et nomen sublime uolunt gestare magistri. 
4.61	Sed uos noluerim praecelsi nominis arcem 
4.62	Adfectare, tamen uobis est una magistri 
4.63	Inposita aeternum caeli de lege potestas, 
4.64	Vos eadem fratrum parili coniunxit amore. 
4.65	Unus item pater est, caeli qui in culmine regnat. 
4.66	In uobis si quis sublimia colla leuabit, 
4.67	Decidet et barathri mergetur ad ultima caeno; 
4.68	Ast humilis claram conscendet liber in aethram. 
4.69	Deflendi semper scribae et lacrimabilis aeui 
4.70	Caeca Pharisaeae cunctis fallacia plebis. 
4.71	Nam uobis itiner clausum quia iure negatur, 
4.72	Non sinitis quemquam penetrare per ardua lucis 
4.73	Et cunctos trahitis saeuae ad consortia flammae. 
4.74	Vos similes dicam tectis splendore sepulchris,_ 
4.75	Quis facies nitida est, internaque turpia bustis. 
4.76	Sic uox uelatur iustae sub imagine uitae 
4.77	Atque aditis mentis celantur sordida corda.\' 
4.78	,0 Solymi, Solymi, ferro qui saepe profetas 
4.79	Ad uestram missos uitam sine fine necastis, 
4.80	Quam uolui uestram gentem populumque tueri, 
4.81	Ales uti dulces solita est sub corpore pullos 
4.82	Obice pinnarum circumconplexa fouere! 
4.83	Sed uobis semper caelestia munera sordent. 
4.84	Deseritur iam nunc domus haec uastanda ruinis, 
4.85	Nec nostrum uobis fas ultra est cernere uultum.\' 
4.86	Egreditur templo, cuius praecelsa notantes 
4.87	Moenia discipulos tali sermone docebat: 
4.88	\'Haec operum uobis miracula digna uidentur 
4.89	Obtutu stupido; ueris sed discite dictis, 
4.90	Quod mox cuncta solo passim disiecta iacebunt.\' 
4.91	Haec ad Oliueti dicens peruenerat arcem. 
4.92	Discipuli solum postquam uidere, rogabant, 
4.93	Ut sibi uenturi tempus distingueret aeui, 
4.94	Promissa ipsius quem poscant prendere finem, 
4.95	Eius et aduentus terrae consumeret orbem. 
4.96	Quaerentum uerbis respondit talia Christus: 
4.97	,Obseruate dolum, falso ne nomine capta 
4.98	Credulitas laqueis errantum praecipitetur. 
4.99	Discurrent cunctis bellorum incendia terris; 
4.100	Sed uos praeualido consistite robore cordis, 
4.101	Ne mens accepto iaceat turbata tumultu,_ 
4.102	Non etenim prima inponent mox proelia finem, 
4.103	Gentibus et gentes et regibus obuia reges 
4.104	Signa ferent, nec morbi tunc corrumpere tractum 
4.105	Aeris aut pestes prosternere corpora parcent. 
4.106	. Fixa etiam solido per inania pondere tellus 
4.107	Per diuersa loci motu quassante tremiscet. 
4.108	Haec in primitiis temptamina parua manebunt. 
4.109	Prodentur multi uestrum letoque dabuntur, 
4.110	Proque meo uobis incumbere nomine gentes 
4.111	Tormentis poenisque feris odiisque necesse est. 
4.112	Liuor erit terris, erroribus omnia plena 
4.113	Et falsi surgent populorum labe profetae. 
4.114	Haec inter si quis protectum a uulnere pectus 
4.115	Ad finem seruare queat, sublimia lucis 
4.116	Aeternis uitae sertis redimitus adibit. 
4.117	Regnorum caeli celebratio peruolitabit 
4.118	In cunctas terrae metas; gens omnis habebit 
4.119	Testem lucifluo sancti sermone salutis. 
4.120	Et tunc finis erit currentia saecula soluens. 
4.121	Adueniet iam tum tristis defletio terris, 
4.122	Quae Danihelis habet iussam uerissima uocem; 
4.123	Haec dignus tantum poterit cognoscere lector. 
4.124	Iudaei longe fugient montesque capessent, 
4.125	Nec quisquam domibus repetat sustollere secum, 
4.126	Quae fuga consociet uestemue aut mobile quicquam. 
4.127	Deflendae iam sunt uteri cum pondere matres 
4.128	Et miseros fetus dulci quae lacte rigabunt. 
4.129	Poscite iam precibus, tristis ne frigore brumae 
4.130	Adueniat fuga uestra tamen, neu sabbata festa 
4.131	Anceps praecipiti turbet trepidatio cursu;\' 
4.132	Nam cunctis uenient saeuissima pondera terris. 
4.133	Tale malum non saecla prius nec postera norunt. 
4.134	Et ni sublimis genitor decerpere tempus 
4.135	Et numerum miserans uellet breuiare dierum, 
4.136	Nulla dehinc trepidae superarent corpora uitae. 
4.137	Sed propter lectos ueniet miseratio iustos. 
4.138	Nomine fallentes Christi falsique profetae 
4.139	Exsurgent terris et monstra potentia fingent, 
4.140	Quae forsan lectos capient miracula iustos. 
4.141	En praedicta patent instantia saecula uobis. 
4.142	Desertis si quis Christum peragrare loquetur 
4.143	Occultisue procul penetralibus esse repostum, 
4.144	Longe credulitas absit uanissima uobis. 
4.145	Sicut enim fulgur caelum transcurrit apertum 
4.146	Et cerni facile est cunctis orientis ab oris 
4.147	Usque sub occiduum caeli uergentis in orbem, 
4.148	Sic rapido aduentu clarebunt lumina Christi. 
4.149	Abscondet furuis rutilos umbris radios sol, 
4.150	Amittet cursum lunaris gratia lucis 
4.151	Ignicomaeque ruent stellae caelumque relinquent. 
4.152	Omnis item uirtus caeli conmota superni 
4.153	Signa dabit, proles hominis quis uertice caeli 
4.154	Clareat; omnigenasque tribus defletio iugis 
4.155	Urgebit, ueniet cum nubibus ignicoloris 
4.156	Maiestate potens hominis per sidera natus. 
4.157	Tum tuba terrifico stridens clangore uocatos 
4.158	Iustos quadrifido mundi glomerabit ab axe. 
4.159	Praeteriet neque enim praesens generatio saecli, 
4.160	Donec cuncta sequens claudat sibi debita finis. 
4.161	Haec tellus caelumque super soluentur in ignes, 
4.162	Sed mea non umquam soluentur ab ordine dicta. 
4.163	Quis fuat ille dies nescire est omnibus aequum, 
4.164	Ni soli rerum Domino, qui sidera torquet. , 
4.165	Ut quondam terras undae inuoluere furentes 
4.166	Et diuersa sibi tractantes munia cunctos 
4.167	Diluuii rapuit subito uiolentia tractu, 
4.168	Sic subitus flammas uoluens descendet ab aethra 
4.169	Aduentus noster; nec cunctos ille sub una 
4.170	Condicione premet. Nam tunc ubi iugera laeta 
4.171	Infindent duo depresso sub uomere sulcis, 
4.172	Unus correpto tolletur corpore arator, 
4.173	Ignarusque alius uasto linquetur in agro. 
4.174	Uno quin etiam recubantes stramine lecti 
4.175	Dispar iudicium diuersa sorte subibunt. 
4.176	Unus enim socium quaeret per strata relictus. 
4.177	Idcirco famuli uigilent, quia nescius illis 
4.178	Aduentus Domini subita discendet in hora. 
4.179	Si sciret certum furis insistere tempus 
4.180	Quisque domus custos, uigilaret et obuia ferret 
4.181	Arma procul, ruptas ne quis penetraret in aedes. 
4.182	Sed uos intentis animis adsistite semper, 
4.183	Namque repentinus uobis subitusque recurret 
4.184	Filius huc hominis iustis sua praemia seruans. 
4.185	Ille fidelis erit seruus, cui credere cuncta 
4.186	Aedes et famulos uoluit per longa profectus 
4.187	Vir pater ipse domus: sapiens nimiumque beatus, 
4.188	Quem ueniens Dominus seruantem iussa uidebit. 
4.189	Illum maiori famulum redimibit honore. 
4.190	Ast ille infelix, qui sordida luxuriatus ( 
4.191	Tardantem contempnet herum, famulosque fatigans 
4.192	Verberibus segnique indulgens ebrietati 
4.193	Luxuriosorum conuiuia concelebrarit; 
4.194	Adueniet dominus seruumque incauta furentem 
4.195	Praecipitem dignis poenarum cladibus abdet. 
4.196	Illum perpetuus fletus stridorque manebit.\' 
4.197	,Conferri possunt caelestia regna puellis 
4.198	Bis quinis, pars est quarum sapientior una, 
4.199	Altera praestupido pars est stolidissima corde. 
4.200	Occurrere illae uotis sponsalibus omnes 
4.201	Ornatu adcinctae taedarum flammicomantum. 
4.202	Sed sapiens pars illa, sibi quo lumina flammae 
4.203	Susciperet, portare simul curabat oliuum. 
4.204	. Stultarum uero non est prudentia talis. 
4.205	Cumque moraretur sponsus, tum membra sopore 
4.206	Soluuntur cunctae per compita lata uiarum. 
4.207	Iam noctis medio clamor crebrescere magnus 
4.208	Exoritur, laetoque dehinc occurrere uoto 
4.209	Admonuit taedisque uias ornare coruscis. 
4.210	Surgere uirginibus properatum, et lumina taedis 
4.211	Instruere et flammas pingui conponere oliuo. 
4.212	Tum stolidae rogitant olei sibi cedere partem, 
4.213	Prudentes secum quod tunc gestare uidebant. 
4.214	Sed quoniam sapiens pauitat chorus, omnibus aeque. 
4.215	Ne desint clarae nutrimina pinguia flammae, 
4.216	Ex paruo aequalis si detur portio cunctis, 
4.217	Tum pergunt stultae, ut liquidum mercentur oliuum. 
4.218	Dum pergunt, laetae transcurrunt omnia pompae 
4.219	Et sponso tantum comitatur factio prudens. 
4.220	Adueniunt brutae sero post tempore segnes 
4.221	Et sponsi pulsare fores et limina clausa 
4.222	Nequiquam ingeminant precibusque ingrata frequentant, 
4.223	Ut liceat miseris penetrare in limina laeta. 
4.224	Illas non comitum sponsi cognoscere quisquam 
4.225	Non ipse sponsus uoluit. Vigilate timentes, 
4.226	Aduentus uobis quia non est certior hora. t 
4.227	\'Sicut enim, longas cui contigit ire profecto 
4.228	In terras, credens seruis tractanda talenta 
4.229	Uni quinque dedit, duo cepit et alter habenda, 
4.230	Tertius unius curam tractare talenti 
4.231	Suscepit, uires quoniam diuersa merentur. 
4.232	Sed maior quis est concredita portio nummi, 
4.233	Certatim duplis auxerunt incrementis. 
4.234	Ille sed, unius cui credita cura talenti, 
4.235	Telluri infodiens seruat sine fructibus aera. 
4.236	Iamque aderat praesens dominus: tum primus et alter 
4.237	Se geminasse illi pariter concredita monstrant. 
4.238	Illos laudat herus potioraque credere tantae 
4.239	Promittit fidei. Sed tertius ille refodit 
4.240	Et domino reddit tali cum uoce talentum: 
4.241	Quod scirem domino memet seruire seuero, 
4.242	Qui meteres segetes alieno semine cretas, 
4.243	Extimui, argentumque tuum concredere terrae 
4.244	Malui, quod saluum semper tibi reddere possem. 
4.245	Tum dominus famulo respondens talibus infit: 
4.246	Si nescire meos auderes dicere mores, 
4.247	Nequitiae tantae ueniam concedere possem. 
4.248	Hoc etiam gnarum potius praestare decebat, 
4.249	Ut fructum nobis tractata pecunia ferret. 
4.250	Quapropter segni tollatur portio nostri 
4.251	Prudentique dehinc detur possessio maior, 
4.252	Quem duplis cumulasse lucris mea quinque talenta 
4.253	Inueni. Namque est certum, potiora mereri, 
4.254	Quis res uberior cumulatae sortis abundat. 
4.255	At cui parua subest segni substantia corde, 
4.256	Id minimum penitus iuste tolletur ab illo, 
4.257	Ut nequam seruus tenebras dimersus ad imas 
4.258	Perpetuos fletus poenae stridore frequentet.1 
4.259	,En hominis natus ueniet patrisque ministris 
4.260	Stipatus celsa iudex in sede sedebit. 
4.261	Tum gentes cunctae diuersis partibus orbis 
4.262	Conuenient iustosque omnes de labe malorum 
4.263	Secernet dextraque libens in parte locabit, 
4.264	At prauos laeua despectos parte relinquet; 
4.265	Ut pastor pecoris discernit pascua mixti, 
4.266	Lanigeris dextri permittens mollia prati 
4.267	At laeuos hirtis dumos tondere capellis. 
4.268	Sed rex ad dextros conuersus talia dicet: 
4.269	Huc ueniant sancti, iamdudum debita sumant 
4.270	Dona patris, mundi quae sunt aequaeua nitentis 
4.271	Et iustis primo promissa parantur ab ortu. 
4.272	Namque fame fessum quondam me grata refecit 
4.273	Haec plebes potuque sitim mihi saepe remouit, 
4.274	Hospitiumque domus patuit mihi saepe uocato 
4.275	Et nudus uestis blandissima tegmina sumpsi 
4.276	Carceris et poenis horum solacia cepi. 
4.277	Tum Domino tali respondent uoce beati: 
4.278	Non meminit nostrum quisquam te uisere nudum 
4.279	Nec famis oppressum dura dicione notauit, 
4.280	Carceris aut poenis meminit uidisse reuinctum. 
4.281	Respondens illis dicet tum talia iudex: 
4.282	Fratribus ista meis humiles miserando labores 
4.283	Qui fecit, certum est dulcem mihi ponere fructum. 
4.284	At uos, iniusti, iustis succedite flammis 
4.285	Et poenis semper mentem torrete malignam, 
4.286	Quas pater horrendis barathri per stagna profundis 
4.287	Daemonis horrendi sociis ipsique parauit. 
4.288	Namque sitim passo quondam mihi pocula nulla 
4.289	Nec famis in poena parui miseramina panis, 
4.290	Aut peregrina mihi tecti uestisue parumper 
4.291	Tegmina de magnis gracili pro parte dabantur, 
4.292	Carceris aut saepto claustris morbisue iacenti 
4.293	Umquam uisendi solacia uestra fuerunt. 
4.294	His damnata dehinc respondet factio uerbis: 
4.295	Haut umquam nostrum meminit te uisere quisquam 
4.296	Aut sitis aut saeuae famis aegrum agitare laborem, 
4.297	Hospita uel fessis errare per oppida rebus, 
4.298	Carceris aut mersum poenis morboue grauatum, 
4.299	Ut tibi sollicito fieret miseratio iusta. 
4.300	His rerum dicet Dominus: Cum uestra superbo 
4.301	Angustis rebus feritas sub corde tumebat 
4.302	Calcauitque humiles minimos, me spreuit in illis. 
4.303	Haec ubi dicta dabit, meritis sua praemia reddet. 
4.304	Aeternum miseri poena fodientur iniqui, 
4.305	Aeternumque salus iustis concessa manebit.\' 
4.306	Talia dum loquitur, scissos lacerata capillos 
4.307	Pro fratris morbo iustis soror anxia curis 
4.308	Hortatur iuuenem rapido percurrere gressu, 
4.309	Casibus ut tantis Christus seruaret amicum. 
4.310	Nam fuerat mulier meritis accepta benignis, 
4.311	Obsequio cuius fratremque domumque merentem 
4.312	Amplexus pleno Christus retinebat amore. 
4.313	Nuntius adueniens perfert, extrema iacere 
4.314	Dilectum Christo iuuenem per tristia morbi 
4.315	Et leti et uitae confinia summa tenentem. 
4.316	Lazarus hic habuit nomen, sed Christus amaris 
4.317	Percussus uerbis: \'Non est, si creditis, inquit, 
4.318	Ad letum ducens istaec uiolentia morbi, 
4.319	Sed Deus ut digno iustis celebretur honore 
4.320	Et suboles hominis sancta uirtute nitescat.\' 
4.321	Tunc ad discipulos: \'Dormit iam Lazarus, inquit, 
4.322	Sed carum iuuenem faciam consurgere rursus.\' 
4.323	Aiunt discipuli: \'Somno succedere plena- 
4.324	Et remeare salus poterit;\' nec mente sequuntur, 
4.325	Quod mortem somni dixit sub nomine Christus. 
4.326	Errorem quorum tali sermone remouit: 
4.327	\'Lazarus in letum cecidit, sed gaudia menti 
4.328	Hinc ueniunt uestramque fidem mihi fortius armant, 
4.329	Cernitis absentem longe quod cuncta uidere. 
4.330	Sed properemus,\' ait. Didymus tum talia fatur: 
4.331	\'Pergamus pariterque omnes procumbere leto 
4.332	Cogamur, totiens quod gens Iudaea minatur.\' 
4.333	Iamque aderat Christus, fuerat sed forte sepulto 
4.334	Quarta dies, mersasque atris de morte tenebris 
4.335	Germanas luctus lacrimosaque tecta tenebant. 
4.336	Conuenere illuc solacia debita dantes 
4.337	Iudaeae gentis proceres carique propinqui. 
4.338	Sed Martha, audito Christum uenisse, cucurrit 
4.339	Obuia deseruitque domum maestamque sororem, 
4.340	Et procul: ,0 utinam praesens uirtus tua nobis 
4.341	Adforet et morti fratrem rapuisset acerbae. 
4.342	Nam quicquid poscis, certum est tibi posse uenire.\' 
4.343	Quam Dominus tali solatur uoce gementem: 
4.344	\'Robustam mentem, mulier, uirtute resume. 
4.345	Lazarus haec uitae recidiua in lumina surget.\' 
4.346	Et mulier: \'Certe surgent in munera uitae 
4.347	Mortales cuncti, ueniet cum terminus orbi.\' 
4.348	Christus item sancto depromit pectore uocem: 
4.349	\'En ego sum clarae uobis reparatio uitae. 
4.350	In me qui credit, mortem deponere sumptam 
4.351	Et uitam poterit iugi conponere saeclo. 
4.352	At quicumque fidem uiuo sub pectore sumet, 
4.353	Horrida non umquam continget limina mortis; 
4.354	Istaec si credis puro de pectore, Martha?\' 
4.355	Illa dehinc: \'Haec una fides mea corda tenebit, 
4.356	Sublimis ueneranda Dei quod uenerit in te 
4.357	Caelestis suboles celso sub nomine Christi.\' 
4.358	Haec ait et Mariam cursu motura sororem 
4.359	Interiora petit; sanctum uenisse magistrum 
4.360	Et pariter luctu oppressam uocitare sororem 
4.361	Admonuit tacito designans omnia nutu. 
4.362	Prosilit illa foras audito nomine Christi; 
4.363	Prosequiturque simul Solymorum turba gementem 
4.364	Credentum, tumulo fletus inferre sorores. 
4.365	Illa salutiferum postquam conspexit Iesum, 
4.366	Procidit ante pedes rumpitque hanc pectore uocem: 
4.367	\'Si mihi germanum potuisses uisere uiuum, 
4.368	Lazarus haut poterat durae succumbere morti.\' 
4.369	Fletibus his Christus socians de corde dolorem 
4.370	Inquirit tumuli sedem, quo condita nuper 
4.371	Membra forent animae uolucris spoliata calore. 
4.372	Haut mora demonstrant flenti maestoque sepulchrum 
4.373	Rupe sub excisa; lapidis quod pondere clausum 
4.374	Ut uidit Sanctus, multo mox uecte moueri 
4.375	Praecipit; at Marthae talis uox uerberat auras: 
4.376	\'Quattuor en luces totidemque ex ordine noctes 
4.377	Praetereunt, quo membra solo conposta quiescunt. 
4.378	Crediderim, corpus motu fugiente caloris 
4.379	Fetorem miserum liquefactis reddere membris.\' 
4.380	His dictis contra depromit talia Christus: 
4.381	\'Iam totiens dictum est, magnis consistere rebus 
4.382	Credentum uirtute fidem; sed gloria summi 
4.383	Iam genitoris adest, fidei si robur habetis.\' 
4.384	Haec ubi dicta dedit saxumque inmane reuulsis 
4.385	Obicibus patuit, uirtus mox conscia caelum 
4.386	Suscipit et tali genitorem uoce precatur: 
4.387	\'Eximias grates, genitor, tibi, sancte, fatemur; 
4.388	Me placidus semper uenerandis auribus audis, 
4.389	Sed populus praesens me missum credere discat.\' 
4.390	Haec ubi dicta dedit, tumuli mox limine in ipso 
4.391	Restitit aduerso conplens caua saxa clamore: 
4.392	\'Lazare, sopitis redeuntem suscipe membris 
4.393	En animam tuque ipse foras te prome sepulchro.\' 
4.394	Nec mora conexis manibus pedibusque repente 
4.395	Procedit tumulo, uultum cui linea texta 
4.396	Et totum gracilis conectit fascia corpus. 
4.397	Tum solui iussit laetumque ad tecta remittit. 
4.398	\'Iudaei postquam factum uenerabile cernunt, 
4.399	Qui tanti Mariam fuerant Marthamque secuti, 
4.400	Pars credens sequitur tantae uirtutis honorem; 
4.401	Ast alii repetunt urbem procerumque superbis 
4.402	Cuncta Pharisaeis rerum miracula narrant. 
4.403	Ergo ad concilium scribae, plebisque uocatur 
4.404	Iam grauior numerus, qua uatum principis alte 
4.405	Pulchra Caiphaeae conlucent atria sedis. 
4.406	Illic conplacuit Christum prosternere leto, 
4.407	Sed uitare dies paschae, ne plebe frequenti 
4.408	Discordes populi raperent in bella furorem. 
4.409	Ille Simonis erat tectis, quem lurida lepra 
4.410	Virtute ipsius diffugerat. Ecce iacenti 
4.411	Accedit mulier propius, sanctumque alabastro, 
4.412	Quo pretiosa inerant late fraglantis oliui 
4.413	Unguenta, ab summo perfundit uertice Christum. 
4.414	Discipuli increpitant fantes, potuisse iuuari 
4.415	De pretio unguenti miserorum corpora egentum. 
4.416	Has Dominus prohibet uoces factumque probauit: 
4.417	\'Desinite obsequio iustam prohibere puellam. 
4.418	Pauperibus semper dabitur succurrere tempus, 
4.419	Sed me non semper tribuetur uisere uobis. 
4.420	Funeris ista mei multum laudanda ministrat 
4.421	Officio mundumque inplebunt talia facta.\' 
4.422	Tunc e discipulis unus se subtrahit amens 
4.423	ludas et ad proceres tali cum uoce cucurrit: 
4.424	\'Quod pretium sperare datur, si prodere uobis 
4.425	Quaesitumque diu possim monstrare magistrum?\' 
4.426	Illi continuo statuunt ter dena argenti 
4.427	Pondera; his ludas sceleri se subdidit alto. 
4.428	Iamque dies paschae primo processerat ortu: 
4.429	Discipuli quaerunt, ubi cenam sumere paschae 
4.430	Vellet; at ille sibi quendam sine nomine quaeri, 
4.431	Ultima qui domini caperet mandata, iubebat. 
4.432	Vespere mox primo bis sex recubantibus una 
4.433	Discipulis, tali diuinat uoce magister: 
4.434	\'En urget tempus, Christum cum prodere morti 
4.435	E uobis unus scelerato corde uolutat.\' 
4.436	Continuo cuncti quaerunt, quis talibus ausis 
4.437	Insano tantum cepisset corde uenenum. 
4.438	Ille dehinc: \'Epulis mecum nunc uescitur, inquit. 
4.439	Sed suboles hominis quondam praescripta subibit 
4.440	Supplicia ad tempus. Miserabilis ille per aeuum, 
4.441	Qui iustum dedet; quanto felicior esset, 
4.442	Si numquam terris tetigisset lumina uitae!\' 
4.443	Et ludas grauiter tum conscia pectora pressus, 
4.444	\'Numquid, ait, ludam talis suspicio tangit?\' 
4.445	Respondit Dominus: \'Te talia dicere cerno.\' 
4.446	Haec- ubi dicta dedit, palmis sibi frangere panem, 
4.447	Diuisumque dehinc tradit sancteque precatus 
4.448	Discipulos docuit, proprium sic edere corpus. 
4.449	Hinc calicem sumit Dominus uinoque repletum 
4.450	Gratis sanctificat uerbis potumque ministrat, 
4.451	Edocuitque, suum se diuisisse cruorem,. 
4.452	Atque ait: \'Hic sanguis populi delicta redemit; 
4.453	Hoc potate meum. Nam ueris credite dictis, 
4.454	Post haec non umquam uitis gustabo liquorem, 
4.455	Donec regna patris melioris munere uitae 
4.456	In noua me rursus concedent surgere uina.\' 
4.457	Exin cantato sanctis concentibus hymno 
4.458	Montis Oliueti conscendunt culmina cuncti. 
4.459	Talia tum Christus depromit pectore uerba: 
4.460	\'Omnes praesenti noctis uos tempore longe 
4.461	Disperget misere deserto principe terror. 
4.462	Sic etenim scriptum est: Pastoris casibus omnes 
4.463	In diuersa fugam capient per rura bidentes. 
4.464	Post ubi uita nouos caeli mihi reddet honores, 
4.465	Praeueniam uestrosque choros genitalibus aruis 
4.466	Grata Galilaeae uolitans per rura docebo.\' 
4.467	Respondit Petrus: \'Cunctos, si credere fas est, 
4.468	Quod tua labanter possint praecepta negare, 
4.469	Sed mea non umquam mutabit pectora casus.\' 
4.470	Ille dehinc: Nox haec, quae lucida sidera terris 
4.471	Inducit lucemque premens nunc incubat undas, 
4.472	Audiet, ut trinis pauidus mendacia uerbis 
4.473	Dices et Christum, fortissime Petre, negabis, 
4.474	Et prius, alitibus resonent quam tecta domorum.\' 
4.475	At Petrus: \'Duram mortem mihi sumere malim, 
4.476	Vox oblita suum quam deneget ista magistrum.\' 
4.477	Has uires cordis perstant promittere cuncti. 
4.478	Nominis Hebraei sunt Gessamaneia rura. 
4.479	Illo progreditur lucis uitaeque repertor,. 
4.480	Circa discipuli Iuda fugiente sequuntur. 
4.481	Atque illic reliquos iussit residere ministros. 
4.482	Ipse sed adsumpto longe procedere Petro 
4.483	Zebedeique simul natis per deuia tendit. 
4.484	Tunc angore graui maestus sic uoce profatur:. 
4.485	\'Tristia nunc uoluens animus mihi pectora turbat 
4.486	Morte tenus, sed nunc uos segnem excludite somnum, 
4.487	Sollicitamque simul uigilando ducite noctem.\' 
4.488	Haec ait et paulum procedens corpore terram 
4.489	Deprimit et tali proiectus uoce precatur: 
4.490	\'Si fas est, genitor, calicis me transeat huius 
4.491	Incumbens ualido nobis uiolentia tractu. 
4.492	Sed tua iam ueniat potius, quam nostra uoluntas, 
4.493	Quae tibi decreta est tantis sententia rebus.\' 
4.494	Tunc ad discipulos repedat, sed somnus anhelis 
4.495	Prostratos terrae membris dissoluerat omnes. 
4.496	Tunc ait ad Petrum: \'Non est mihi ponere uirtus 
4.497	Unam peruigilem tantis sub casibus horam? 
4.498	Sed uigilate, precor, ne uos temptatio raptos 
4.499	Horrida praecipitet saeuae per lubrica mortis. 
4.500	Spiritus iste uiget, sed corpus debile labat.\' 
4.501	Secessit rursus secreti montis in arcem 
4.502	Orabatque patrem: \'Rerum mitissime rector, 
4.503	Hunc quoniam calicem non est transire potestas, 
4.504	Iam tua proueniat nostra de sorte uoluntas.\' 
4.505	Rursus discipulos somni sub pondere pressos 
4.506	Inuenit et rursus idem genitore precato 
4.507	Adloquitur fesso nexos languore quietis: 
4.508	\'Iam dormire licet sociosque reuisere uestros, 
4.509	Nam uenit ecce, meum qui dedat in omnia corpus, 
4.510	Quae maculata meis inponet factio membris.\' 
4.511	Cum dicto ludas numero stipante cateruae 
4.512	Aduenit procerum iussu populique ferocis. 
4.513	Pars strictis gladiis pars fidens pondere clauae 
4.514	Signa sequebatur Iudae promissa furentis. 
4.515	Oscula nam pepigit sese contingere Christi, 
4.516	Quo facile ignotum caperet miserabile uulgus. 
4.517	Ille ubi dissimulans blanda cum uoce salutat, 
4.518	Attigit et labiis iusti uenerabilis ora, 
4.519	Continuo Christus: \'Totum conplere licebit, 
4.520	Huc uenisse tuo quaecumque est causa paratu.\' 
4.521	Iniecere manum turbae Christumque prehendunt. 
4.522	Tunc e discipulis unus fulgente machaera 
4.523	Occurrit uatis famulo sublatus in iram 
4.524	Tempore et excussam rapuit ui uulneris aurem. 
4.525	Olli Christus ait: \'Gladium tu ponito, noster; 
4.526	Nam quicumque ferox confidet uindice ferro, 
4.527	Hunc iusti similis ferri uindicta manebit. 
4.528	An ego non possem caelestia castra uocare 
4.529	Et patris innumeras in proelia ducere turmas? 
4.530	Sed scriptura meis conplenda est debita rebus. 
4.531	Vos autem stricto qui me conprendere ferro 
4.532	Fustibus et gladiis concurritis, en ego uobis 
4.533	Occurram, templi media qui semper in arce 
4.534	Vobiscum residens docui, nec talia quisquam 
4.535	In solum tantis circumlatrantibus ausus.\' 
4.536	Discipuli passim Christo fugere relicto. 
4.537	Iamque Caiphaea steterat saluator in aula, 
4.538	Cum uenere omnes scribae proceresque uocati. 
4.539	At Petrus longe seruans uestigia solus 
4.540	Occulte maestus sedit cum plebe ministra 
4.541	Extremum opperiens tanto sub turbine finem. 
4.542	Ecce sacerdotes falsos conquirere testes 
4.543	Incumbunt fictasque uolunt contexere causas, 
4.544	Quis mortem insonti possent inponere Christo. 
4.545	Sed nullus tanto uisus satis esse furori. 
4.546	Ultima prosiliunt testes, qui dicere Iesum 
4.547	Audissent, templum quod solus uertere posset 
4.548	Et uersum trinis iterum instaurare diebus. 
4.549	Ipse sacerdotum princeps urgere tacentem 
4.550	Insistit frendens furiis ac talia fatur: 
4.551	\'Cur nihil ad tantas nunc respondere querellas 
4.552	Conuictus ueris procerum sub testibus audes? 
4.553	Adiurabo tamen summi per regna Tonantis, 
4.554	Ut fateare palam, si fas te credere Christum.\' 
4.555	Ille dehinc tali conpellat uoce superbum: 
4.556	\'Istaec sola tibi procedunt pectore uerba 
4.557	Vera tuo; ueniet uobis uisenda per auras 
4.558	Maiestas prolis hominis, cum dextera sanctae 
4.559	Virtuti adsidet sub nubibus ignicoloris.\' 
4.560	Talibus auditis scindit de pectore uestem 
4.561	Exsultans furiis et caeco corde sacerdos 
4.562	Atque ait: \'Audistis pugnantis foeda profani 
4.563	Verba Deo; polluta magis consurgat in iras 
4.564	Religio et uestram cuncti iam pandite mentem/ 
4.565	Conclamant omnes mortique addicere certant. 
4.566	Tum sanctam Christi faciem sputa inproba conplent 
4.567	Et palmae in malis colaphique in uertice crebri 
4.568	Insultant uerbisque omnes inludere certant: 
4.569	\'Christe, profetabis, cuius tibi palma sonarit!\' 
4.570	At Petrum mulier tristem quod uiderat intus, 
4.571	\'Tune etiam, iuuenis, fueras comes additus, inquit, 
4.572	Isti, quem ludens procerum sententia damnat?\' 
4.573	Ille negat tectisque feris se promere temptat. 
4.574	Ecce sed egressum primo sub limine cernens 
4.575	Altera consimili prodebat uoce ministris. 
4.576	Rursus ait iurans, illum se nosse negabat. 
4.577	Tum percontatum multi accessere sequentes 
4.578	Eque sono uocis sese cognoscere dicunt, 
4.579	Cuncta Galilaeam streperent quod uerba loquellam. 
4.580	Et Petrus iurans deuotis omnia uerbis 
4.581	Nescire adfirmat, quisquis foret ille, negando. 
4.582	Hanc uocem, plausum quatiens sub culmine tecti, 
4.583	Ales prosequitur cantu, mentemque Simonis 
4.584	Circumstant tristem uerbis praesagia Christi; 
4.585	Egressusque dehinc ploratus habebat amaros. 
4.586	Sidera iam luci concedunt et rapidus sol 
4.587	Progreditur radiis terras trepidantibus inplens. 
4.588	Iamque e concilio Christum post terga reuinctum 
4.589	Praesidis ad gremium magno clamore trahebant. 
4.590	Interea celsum Dominus stans ante tribunal 
4.591	Talia Pilati uerbis excepit Iesus: 
4.592	\'Tu rex Iudaeae gentis, quod dicitur, adstas?\' 
4.593	Respondit Christus: \'Vestris haec audio uerbis.\' 
4.594	Exhinc terribilis iusti accusatio surgens 
4.595	Infremit et sanctum scelerata facundia pressat. 
4.596	Respondere nihil trucibus dignatur Iesus. 
4.597	Pilatus quaerit, quae tum sit causa tacendi. 
4.598	Ille magis perstans miranda silentia seruat. 
4.599	Sollemni sed forte die concedere leges 
4.600	Unum damnati capitis de more iubebant; 
4.601	Et fuit in uinclis famoso nomine latro, 
4.602	Quem Christo infensus populus dimittere uitae 
4.603	Ardebat: trucibus somno sed territa uisis 
4.604	Pilati coniux, iusti discedere poena, 
4.605	Mandatis precibusque uirum suspensa rogabat. 
4.606	Tum iudex iterum procerum disquirere mentem 
4.607	Temptat, et instanti cuperent quem soluere poenae, 
4.608	Plebis ad arbitrium mitti de lege requirit. 
4.609	Sed proceres populum fusa ambitione rogabant, 
4.610	Latronem legi peterent Christumque negarent.. 
4.611	At postquam procerum incendit sententia uulgum, 
4.612	Latronisque petit potius sibi cedere uitam, 
4.613	Consuluit praeses populum, quid uellet Iesum. 
4.614	Plebs incensa malo saeuos miscere tumultus, 
4.615	Et crucis ad poenas iterumque iterumque petebant, 
4.616	Qui regis nomen cuperet, qui Caesaris hostem 
4.617	Confessus sese proprio damnauerit ore. 
4.618	Denique ui uictus detestatusque cruentum 
4.619	Officium increpitans se libera sanguinis huius 
4.620	Corda tenere sibi, coramque a crimine palmas 
4.621	Abluit, ut genti tantum macula illa maneret. 
4.622	Hoc magis inclamant: \'Nos, nos cruor iste sequatur, 
4.623	Et genus in nostrum scelus hoc et culpa redundet.\' 
4.624	Pilatus donat plebi legique Barabban 
4.625	Et crucis ad poenam uictus concedit Iesum. 
4.626	Proditor at ludas, postquam se talia cernit 
4.627	Accepto sceleris pretio signasse furentem, 
4.628	Infelix ueris damnans sua gesta querellis 
4.629	Proiecit templo tunc detestans argentum. 
4.630	Exorsusque suas laqueo sibi sumere poenas 
4.631	Informem rapuit ficus de uertice mortem. 
4.632	Inde sacerdotes, pretium quod sanguinis esset, 
4.633	Inlicitum fantes aditis concedere templi, 
4.634	Quod dare tum licitum, cum sanguis distraheretur, 
4.635	Credebant, agrum mercati nomine uero 
4.636	Sanguinis, horrendo signant scelera impia facto. 
4.637	Haec quondam cooperta canens uox uera profetae 
4.638	Euentum rerum patefecit in ordine saecli: 
4.639	Argenti triginta minas posuere profani 
4.640	Hoc pretium pretiosi corporis instituentes, 
4.641	Quod mox ad figuli rursus transfertur agellum. 
4.642	(Traditus est trucibus iustus scelerisque ministris 
4.643	Militibus: scelerata ludibria corpore praebet. 
4.644	Purpureamque illi tunicam clamidemque rubentem 
4.645	Inducunt spinisque caput cinxere cruentis, 
4.646	Inque uicem sceptri dextram comitatur harundo. 
4.647	Tum genibus nixi regem dominumque salutant 
4.648	Iudaeae gentis faciemque lauere saliuis\' 
4.649	Vertice et in sancto plagis lusere nefandis. 
4.650	Haec ubi transegit miles ludibria demens, 
4.651	Indutum propriae ducebat tegmina uestis 
4.652	Et crucis ad poenam sanctum iustumque trahebat. 
4.653	Ecce sed egressi quendam cepere Simonem 
4.654	Cyrena genitum lignumque adferre iubebant, . 
4.655	Quo dominum lucis iussis suffigere saeuis 
4.656	Instans urgebat saecli inmutabilis ordo. 
4.657	At postquam uentum est, ubi ruris Golgatha nomen, 
4.658	Permixtum felli uinum dant pocula Christo. 
4.659	Ille sed in summo gustu tractata recusat; 
4.660	Ut satis antiquis fieret per talia dictis, 
4.661	Nec tamen insultans hominum furor omnia poscit. 
4.662	Iamque cruci fixum pendebat in arbore corpus, 
4.663	Intactaeque dedit tunicae sub sorte per omnes 
4.664	Militis unius seruans possessio textum. 
4.665	Et scriptum causae titulum meritique locarunt, 
4.666	Quod rex Iudaeae plebis gentisque fuisset. 
4.667	Accidit, ut pariter poenae consortia ferrent 
4.668	Latrones hinc inde duo; sed caeca furentis 
4.669	Insultat plebis fixo uaesania Christo: 
4.670	\'Hic est., qui templum poterat dissoluere solus, 
4.671	Hic est, qui trino lucis reparare meatu. 
4.672	Sed nunc discendat suboles ueneranda Tonantis 
4.673	Et crucis e poena corpusque animamque resoluat.\' 
4.674	Haec uulgi proceres uaecordis dicta sequuntur; 
4.675	Atque Pharisaei scribaeque et factio demens 
4.676	Inludunt motuque caput linguasque loquellis 
4.677	Insanis quatiunt aeternae ad uincula poenae: 
4.678	\'Nonne alios quondam trucibus seruare solebat 
4.679	Morborum uinclis? sese cur soluere poenis 
4.680	Non ualet? En regem nostrae quem credere gentis 
4.681	Debuimus: soluat ligni de robore corpus! 
4.682	Tunc sanctis digne poterimus credere signis. 
4.683	Confidit genitore Deo: dimittere poena 
4.684	Cur propriam non uult subolem ueneranda potestas? 
4.685	Nec minus increpitant dextra laeuaque gementes 
4.686	Adfixi crucibus scelerum pro sorte latrones. 
4.687	Iam medium cursus lucis conscenderat orbem, 
4.688	Cum subito ex oculis fugit furuisque tenebris 
4.689	Induitur trepidumque diem sol nocte recondit. 
4.690	Ast ubi turbatus nonam transegerat horam 
4.691	Consternata suo redierunt lumina mundo. 
4.692	Et Christus magna genitorem uoce uocabat 
4.693	Hebraeae in morem linguae; sed nescia plebes 
4.694	Heliam uocitare putat. Tum concitus unus 
4.695	Cogebat spongo turpi calamoque reuincto 
4.696	Inpressum labiis acidum potare saporem. 
4.697	Cetera turba furens tali cum uoce cachinnat: 
4.698	\'Spectemus pariter, caelo ne forte remissus 
4.699	Helias ueniat, celsa qui sede quiescit, 
4.700	Liberet et misero confixum stipite regem.\' 
4.701	\'Tum clamor Domini magno conamine missus 
4.702	Aetheriis animam comitem conmiscuit auris. 
4.703	Scinduntur pariter sancti uelamina templi 
4.704	Carbasaque in geminas partes disrupta dehiscunt 
4.705	Et tremebunda omni concussa est pondere tellus, 
4.706	Dissiliuntque suo ruptae de corpore cautes. 
4.707	Tum ueterum monumenta uirum patuere repulsis 
4.708	Obicibus iustaeque animae per membra reuersae 
4.709	Et nisi passim populi per moenia late 
4.710	Errauere urbis: sic terrent omnia mundum, 
4.711	Militibus primis quatiuntur corda pauore, 
4.712	Dedita qui saeuae seruabant corpora poenae, 
4.713	N Et subolem dixere Dei Christumque fatentur. 
4.714	. E speculis matres miracula tanta tuentur 
4.715	Omnes, obsequium Christo quae ferre solebant) 
4.716	Iam decedenti uesper succedere soli 
4.717	Coeperat, et procerum solus cum iustior audet 
4.718	Corpus ad extremum munus deposcere Christi. 
4.719	Hic ab Arimathia nomen gestabat Ioseph, 
4.720	Qui quondam uerbis aures praebebat Iesu. 
4.721	Pilatum tunc iste rogat, sibi cedere membra, 
4.722	Quis nuper tulerat uitam uis horrida poenae. 
4.723	Concessit praeses et corpus fulgida lino 
4.724	Texta tegunt saxique nouo conponitur antro. 
4.725	Limen concludunt inmensa uolumina petrae; 
4.726	E speculis seruant matres et cuncta tuentur. 
4.727	Iamque dies rutilo conplebat lumine terras, 
4.728	Otia qui semper prisca de lege iubebat, 
4.729	Nulla sed inmitis procerum furor otia seruat. 
4.730	Conueniunt onerantque simul sic iudicis aures: 
4.731	\'Erroris laqueos iustissima poena resoluit. 
4.732	Nunc meminisse decet; quoniam planus ille solebat 
4.733	Vulgari semper iactans promittere plebi, 
4.734	E mortis sese tenebris ad lumina uitae 
4.735	Cum trino solis pariter remeare recursu. 
4.736	Hoc petimus, custos miles noua funera seruet, 
4.737	Ne fera discipulis furandi audacia corpus 
4.738	Consurgat turbetque recens insania plebem.\' 
4.739	Et Pilatus ad haec: \'Miles permittitur, inquit, 
4.740	Seruare, ut uultis, corpus tellure sepultum.\' 
4.741	Conueniunt saxique ingentia pondera uoluunt, 
4.742	Et limen signis et saxum milite seruant. 
4.743	Sidera iam noctis uenturo cedere soli 
4.744	Incipiunt, tumuli matres tum uisere saeptum 
4.745	Concurrunt, motus sed terram protinus omnem 
4.746	Concutit et caelo lapsus discendit aperto 
4.747	Nuntius et saxum tumuli de limine uoluit. 
4.748	Illius et facies splendet ceu fulguris ignis, 
4.749	Et niuis ad speciem lucent uelamina uestis. 
4.750	Militibus terror sensum discluserat omnem 
4.751	Et iacuere simul ceu fusa cadauera leto. 
4.752	Ille sed ad matres tali cum uoce profatur: 
4.753	\'Vestra pauor nullus quatiens nunc corda fatiget; 
4.754	Nam manifesta fides, sanctum uos quaerere corpus, 
4.755	Quod crucis in ligno scelerata insania fixit. 
4.756	Surrexit Christus aeternaque lumina uitae. 
4.757	Corpore cum sancto deuicta morte recepit. 
4.758	Visere iam uobis licitum est, quod sede sepulchri 
4.759	Nulla istic iaceant, fuerant quae condita membra. 
4.760	Dicite praeterea celeri properoque recursu 
4.761	Discipulis, Christum remeasse in luminis oras, 
4.762	Inque Galilaeam laetum praecedere terram.\' 
4.763	His dictis uisisque animos perfuderat ardens 
4.764	Laetitia attonitis stupor ancipitique pauore. 
4.765	Denique praecipiti celebrantes gaudia cursu 
4.766	Talia discipulis referunt tumulumque relinquunt. 
4.767	Ecce iteris medio clarus se ostendit Iesus 
4.768	Et fidas matres blandus saluere iubebat. 
4.769	Occurrunt illae et genibus plantisque prehensis 
4.770	Victorem leti pauidae uenerantur Iesum. 
4.771	Talibus ille dehinc praeceptis pectora firmat: 
4.772	-,Mentibus absistat fidei pauor omnis et ista 
4.773	Fratribus en nostris propere mandata referte. 
4.774	Nostri conspectus si cura est, ite uolentes 
4.775	Inque Galilaeam propere transcurrite terram.\' 
4.776	Interea tumulo custodum exterrita corda; 
4.777	Mittunt e numero partem, quae tanta referret 
4.778	Iudaeis. rerum miracula. Sed manus amens 
4.779	Iam semel insano penitus deuota furori 
4.780	Praemia militibus certatim magna rependit 
4.781	Et famam argento redimit, quod limine rupto 
4.782	Furtim sustulerit corpus defensa tenebris. 
4.783	Occulte rapiens audacia discipulorum. 
4.784	Iamque Galilaeos conscenderat anxia montes 
4.785	Mandatis Christi concurrens turba suorum: 
4.786	Cernitur ecce suis proles ueneranda Tonantis. 
4.787	Illum procumbens sancte chorus omnis adorat; 
4.788	Nec tamen in cunctis pariter fundata manebat 
4.789	Pectoribus uirtus, nam pars dubitabat eorum. 
4.790	Tunc sic discipulos clarus conpellat Iesus: 
4.791	\'In caelo et terris genitor mihi cuncta subegit, 
4.792	Me pater est uobis dignatus mittere lucem. 
4.793	Gentibus haut aliter nunc uos ego mittere cunctis 
4.794	Institui, uestrum est cunctas mihi iungere gentes. 
4.795	Pergite et ablutos homines purgantibus undis 
4.796	Nomine sub sancto patris natique lauate,. 
4.797	Viuifici pariter currant spiramina flatus. 
4.798	Ablutisque dehinc nostra insinuate docentes 
4.799	Praecepta, ut uitam possint agitare perennem; 
4.800	Nec uobis umquam nostri praesentia deerit, 
4.801	Donec consumens dissoluat saecula finis. 
4.802	Has mea mens fidei uires sanctique timoris 
4.803	Cepit et in tantum lucet mihi gratia Christi, 
4.804	Versibus ut nostris diuinae gloria legis 
4.805	Ornamenta libens caperet terrestria linguae. 
4.806	Haec mihi pax Christi tribuit, pax haec mihi saecli, 
4.807	Quam fouet indulgens terrae regnator apertae 
4.808	Constantinus, adest cui gratia digna merenti, 
4.809	Qui solus regnum sacri sibi nominis horret 
4.810	Inponi pondus, quo iustis dignior actis 
4.811	Aeternam capiat diuina in saecula uitam 
4.812	Per dominum lucis Christum, qui in saecula regnat. 
